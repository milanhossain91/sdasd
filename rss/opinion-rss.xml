<?xml version="1.0" encoding="utf-8"?><rss version="2.0" 
                    xml:base="https://www.kalbela.com/" 
                    xmlns:atom="http://www.w3.org/2005/Atom" 
                    xmlns:dc="http://purl.org/dc/elements/1.1/" 
                    xmlns:media="http://search.yahoo.com/mrss/"
                    xmlns:content="http://purl.org/rss/1.0/modules/content/"><channel><title>Kalbela News | RSS Feed</title><description>RSS feed of opinion topics</description><link>https://www.kalbela.com</link><image>
    						<title>Kalbela News | RSS Feed</title>
    						<url>https://www.kalbela.com/templates/web-view/images/main-logo.png</url>
    						<link>https://www.kalbela.com</link>
    					</image><atom:link href="https://www.kalbela.com/rss/opinion-rss.xml" rel="self" type="application/rss+xml" /><dc:language>bn-bd</dc:language><dc:creator>Kalbela News (info@kalbela.com)</dc:creator><dc:rights>Copyright 2024 kalbela.com</dc:rights><dc:date>2024-03-25T19:40:44+06:00</dc:date><lastBuildDate>Mon, 25 Mar 2024 19:40:44 +0600</lastBuildDate><item><title>‘ধোঁকা’ ধাক্কায় গর্তে বিএনপি</title><link>https://www.kalbela.com/ajkerpatrika/joto-mot-toto-path/75785</link><description>বিএনপি নেতা মেজর (অব.) হাফিজ উদ্দিনকে যখন স্বাধীনতা দিবস উদযাপন কমিটির আহ্বায়ক করা হয়েছিল, তখন কে জানত তার বিএনএম কাহিনি। কে জানত তিনি বিএনপি ছেড়ে একটি নতুন রাজনৈতিক দলের নেতা হিসেবে অভিযুক্ত হতে যাচ্ছিলেন। সাকিব আল হাসানের মতো ক্রিকেট তারকাকেও তিনি বিএনএমে ভিড়িয়েছিলেন। এখন মেজর (অব.) হাফিজ অনেক কিছুই বলতে পারেন। কিন্তু সবকিছুর পরও একটি কথা সত্যি, বাংলাদেশ জাতীয়তাবাদী আন্দোলনে (বিএনএম) তার যাওয়ার একটি প্রক্রিয়া হয়েছিল। এই প্রক্রিয়া বহু দূরে এগিয়েছিল। সম্প্রতি এ-সংক্রান্ত ছবি প্রকাশ না হওয়া পর্যন্ত এ ঘটনা মেজর (অব.) হাফিজ বেমালুম চেপে গিয়েছিলেন। মেজর হাফিজ এখন যা বলছেন, বিষয়টি যদি তেমনি সাদামাটাই হতো, তাহলে সাকিব নাটক তিনি এতদিন গোপন করতেন না। তিনি যদি তখন এটাকে ‘সরকারের চক্রান্ত’ মনে করতেন, তাহলে তখনই তিনি ঢাকঢোল পিটিয়ে জানিয়ে দিতেন সরকার তাকে কেনার চেষ্টা করছে। সরকারকে বেইজ্জত করার এমন সুযোগ তিনি হাতছাড়া করবেন কেন? এ নিয়ে হৈচৈ করে তিনি বিএনপিতে তার অবস্থান পোক্ত করতেন। তারেক রহমানের ঘনিষ্ঠ হওয়ার চেষ্টা করতেন। কিন্তু নির্বাচনের আগে বিএনএম কেলেঙ্কারি, সাকিবের সঙ্গে ফটোসেশনের ঘটনা গোপন কুঠিরে লুকিয়ে রেখেছিলেন। এখন যখন দুষ্ট লোকেরা তার এসব গোপন প্রণয়ের দুর্লভ ছবি সামাজিক যোগাযোগমাধ্যমে ছড়িয়ে দিয়েছে তখন মেজর (অব.) হাফিজ এসবকে চক্রান্ত বলছেন। এখন কেন? যখন এসব খেলা চলছিল তখন কেন হাফিজ মুখে কুলুপ এঁটেছিলেন? হাফিজ উদ্দিন যখন বিদেশ থেকে এসে স্বল্পমেয়াদে কারাবরণ করে ‘পবিত্র’ হলেন, তখন বিএনপি নেতাদের উল্লাস চাপা থাকেনি। বিএনপির নেতারা মনে করলেন বিএনপিতে আরেক খাঁটি সোনা পাওয়া গেল। নবরূপে আত্মপ্রকাশের পর নব্য জ্যোতিষীর মতো তিনি ঘোষণা করলেন, বিএনপি নাকি খুব শিগগির ক্ষমতায় আসছে। অল্পদিনের মধ্যে সরকার পতনের বিষয়টিও তার জ্যোতিষী বিদ্যায় ধরা পড়ল। বিএনপির আধমরা নেতাকর্মীরা খানিকটা হলেও উদ্ভাসিত হলেন। আবার কিছু একটা হবে, এই স্বপ্ন দেখা শুরু করলেন বিএনপির হতাশাগ্রস্ত কর্মীরা। নির্বাচনের আগে হাফিজ উদ্দিন কী বলেছিলেন, তা ভুলে গেলেন অনেকে। আসুন একটু পেছনে ফিরে যাই। ৭ জানুয়ারির নির্বাচনের আগে মেজর (অব.) হাফিজ উদ্দিন সংবাদ সম্মেলন করেছিলেন। সংবাদ সম্মেলনে তিনি বিএনপির আন্দোলনের কৌশলের সমালোচনা করেন। বিএনপির নির্বাচন বর্জনের সিদ্ধান্তও সঠিক নয় বলে মন্তব্য করেন। মেজর (অব.) হাফিজের ইউটার্ন যে দেনা-পাওনার হিসাব না মেলাজনিত, এটা বুঝতে সাকিবের সঙ্গে বিএনপি এই নেতার ছবি ভাইরাল হওয়া পর্যন্ত বিএনপির কর্মীদের অপেক্ষা করতে হয়েছে। ওই ছবি প্রকাশের পর বিএনপি নেতাকর্মীরা অনুধাবন করতে পারলেন যে, তারা মেজর (অব.) হাফিজের কাছে ধোঁকা খেয়েছেন। ধোঁকা যে শুধু বিএনপি খেয়েছে এমন নয়। মেজর (অব.) হাফিজও ‘ডাবল’ ধোঁকা খেয়েছেন। প্রথম ধোঁকা হলো, যে প্রলোভনে তাকে কিংস পার্টিতে ভেড়ানোর কথা ছিল, শেষ পর্যন্ত সেই উপঢৌকন তাকে দেওয়া হয়নি। দ্বিতীয় ধোঁকা, বিএনপিতে আবার যখন তিনি জাঁকিয়ে বসতে শুরু করলেন, তখনই গোপন তথ্য ফাঁস করে দিয়ে তাকে বেইজ্জত করা হলো। বিএনপির জন্য এ ঘটনা ছোট ধোঁকা। গত কুড়ি বছর ধোঁকায় ধোঁকায় জর্জরিত বিএনপি। বারবার ধোঁকা খেতে খেতে দলটি রীতিমতো গর্তে পড়েছে। ভুল লোককে বিশ্বাস করে বিএনপি ধোঁকা খেয়েছে। ভুল বন্ধুকে বিশ্বাস করে প্রতারিত হয়েছে। মিথ্যা আশ্বাসে বিশ্বাস রেখে বিএনপি বিপর্যস্ত হয়েছে।

২০০১ সালের অক্টোবরে জামায়াতকে সঙ্গে নিয়ে ভূমিধস বিজয় লাভ করে বিএনপি। এ সময় বিএনপির নেতারা ঘোষণা দিয়েছিলেন, আগামী ৪২ বছর আওয়ামী লীগ আর ক্ষমতায় আসতে পারবে না। আওয়ামী লীগ অচিরেই মুসলিম লীগে পরিণত হবে। ক্ষমতা চিরস্থায়ী করতে বিএনপি নানামুখী পদক্ষেপ নেয়। প্রধান বিচারপতির চাকরির বয়সসীমা বাড়াতে সংবিধানে সংশোধন করে। ভোটার তালিকায় দেড় কোটি ভুয়া ভোটারের নাম সংযোজন করে। ক্ষমতায় থাকা নিশ্চিত করতে বিএনপি চেয়ারপারসন তার পুত্রের পরামর্শে সাতজনকে ডিঙিয়ে মঈন ইউ আহমেদকে সেনাপ্রধান করেন। মঈন ইউ আহমেদ বিএনপিকে চিরস্থায়ী ক্ষমতায় রাখতে সাহায্য করবে, এমন ভাবনা থেকেই তাকে সেনাপ্রধান করা হয়। কিন্তু এই জেনারেল বিএনপিকে এমন ধোঁকা দেয় যে, দলটির কোমরই ভেঙে যায়। এখনো ক্ষমতার বাইরে দীর্ঘ ১৭ বছর থাকা দলটি সেই ভাঙা কোমর আর সোজা করতে পারেনি। ২০০১ সালে ক্ষমতায় এসে প্রথমে অধ্যাপক বদরুদ্দোজা চৌধুরীকে রাষ্ট্রপতি নির্বাচিত করেছিল। কিন্তু এরকম ব্যক্তিত্ববান রাষ্ট্রপতি বিএনপির পছন্দ নয়। বিএনপি বেছে নিল পদলেহী একান্ত অনুগত ব্যক্তিত্বহীন ড. ইয়াজউদ্দিন আহম্মেদের মতো রাষ্ট্রপতি। অধ্যাপক বদরুদ্দোজাকে সরিয়ে ইয়াজউদ্দিনের মতো জি হুজুর মার্কা রাষ্ট্রপতি বানিয়ে বিএনপি খুশিতে আত্মহারা। এরকম একান্ত বাধ্যগত রাষ্ট্রপতিকে তত্ত্বাবধায়ক সরকারপ্রধান করে খালেদা জিয়া এবং তারেক রহমান ক্ষমতার সুবাস পেতে শুরু করলেন। কিন্তু ইয়াজউদ্দিন তাদের ধোঁকা দিলেন। বড় ধোঁকা। এই ধোঁকায় বিএনপির সাজানো বাগান তছনছ হয়ে গেল। বিএনপি আর ঘুরে দাঁড়াতে পারেনি। ইয়াজউদ্দিনের মতো ব্যক্তিত্বহীনরা যে কঠিন সময়ে কোনো সাহায্য করতে পারে না, এটা বুঝতে বিএনপি অনেক দেরি করে ফেলেছিল। বিএনপির ‘ধোঁকা’ গল্পের এখানেই শেষ নয়। ২০০৮ সালের নির্বাচনে শোচনীয় পরাজয়ের পর দলটি ঘুরে দাঁড়িয়েছিল। ২০১৪ সালে নির্বাচনের আগে পাঁচ সিটি নির্বাচনে জয়ী হয়ে বিএনপির নেতাকর্মীরা ছিল উচ্ছ্বসিত। এ সময় ব্যাকফুটে থাকা আওয়ামী লীগ, নির্বাচনকালীন সরকারে স্বরাষ্ট্র মন্ত্রণালয়সহ গুরুত্বপূর্ণ মন্ত্রণালয় ছেড়ে দেওয়ার প্রস্তাব দেয়। কিন্তু সুপ্রিম কোর্টে বাতিল হওয়া তত্ত্বাবধায়ক সরকার ব্যবস্থা পুনঃপ্রবর্তনের দাবিতে আন্দোলন শুরু করে বিএনপি। সিটি নির্বাচনে বিপুল সাফল্যের পর বিএনপি কেন জাতীয় সংসদ নির্বাচন বর্জন করল? সেই ‘ধোঁকা’। বিএনপিকে কেউ কেউ বুঝিয়েছিল, কোনোভাবেই নির্বাচনে যাওয়া যাবে না। নির্বাচনে না গেলেই সরকারের পতন ঘটবে। একতরফা নির্বাচন দেশে-বিদেশে গ্রহণযোগ্য হবে না। ব্যস। নির্বাচন ছাড়া ক্ষমতায় যাওয়ার খোয়াব দেখে, বিএনপি আন্দোলন শুরু করল। অগ্নিসন্ত্রাস, গাড়ি ভাঙচুর, গান পাউডার দিয়ে গণপরিবহনে আগুন দিয়ে একটা ত্রাসের রাজত্ব সৃষ্টি করল। জাতীয় পার্টিও মনে করল, বিএনপি ছাড়া নির্বাচন হবে না। এরশাদও নির্বাচন থেকে সরে যাওয়ার ঘোষণা দিলেন। রওশন এরশাদ থাকলেন নির্বাচনের পক্ষে। ১৫৩ আসনে বিনা ভোটে নির্বাচিত হলেন সংসদ সদস্যরা। কিন্তু সরকারের পতন হলো না। আওয়ামী লীগ দিব্যি পাঁচ বছর দেশ পরিচালনা করল। ২০১৪ সালের ৫ জানুয়ারি নির্বাচনের এক বছর পর আবার ধোঁকা খেল বিএনপি। সরকার পতন না হওয়া পর্যন্ত লাগাতার অবরোধের ডাক দিলেন খালেদা জিয়া। তিনি নিজেও ঘর ছেড়ে বেরিয়ে পড়লেন। দলীয় চেয়ারপারসনের কার্যালয়ে অবস্থান করে তিনি ধমক দিলেন, গাড়ি পোড়ালেন, বোমাবাজি আর আগুন সন্ত্রাস করে জনজীবন বিপর্যস্ত করার চেষ্টা করলেন। কিন্তু জনগণ প্রত্যাখ্যান করল এই সহিংস রাজনীতি। একপর্যায়ে বিএনপির সহিংসতার বিরুদ্ধে রুখে দাঁড়াল সাধারণ জনগণ।

খালেদা জিয়ার বিরুদ্ধে দুটি দুর্নীতি মামলার কার্যক্রম শুরু হয়েছিল এক-এগারো সরকারের সময়। ড. ফখরুদ্দিনের সরকার ২০০৭ সালে এই মামলা করে। বিএনপির আইনজীবীরা এই মামলা নিয়ে খালেদা জিয়াকে ধোঁকা দিলেন। বারবার মামলার তারিখ নেন, কথায় কথায় হাইকোর্টে যান। মামলাটি বিএনপির আইনজীবীরা এমন নাজুক জায়গায় নিয়ে যান যে, খালেদা জিয়ার শাস্তি পাওয়া ছাড়া আর কোনো বিকল্প ছিল না। ২০১৮ সালে মামলার রায়ের আগে তিনি লন্ডনে গেলেন পুত্রের সঙ্গে দেখা করতে। শুভাকাঙ্ক্ষী অনেকে পরামর্শ দিলেন মামলার রায় পর্যন্ত তিনি (খালেদা জিয়া) যেন লন্ডনেই অবস্থান করেন। রায়ে দণ্ড হলে একটা সমঝোতা করে দেশে ফেরার পরামর্শ দিলেন তারা। কিন্তু ধোঁকাবাজরা খালেদা জিয়াকে দিলেন ভুল পরামর্শ। তারা বললেন, দেশেই ফিরতে হবে। সরকার খালেদা জিয়াকে ৪৮ ঘণ্টাও জেলে রাখতে পারবে না। এর মধ্যেই সরকারের পতন ঘটবে। খালেদা জিয়াকে গ্রেপ্তার করলেই নাকি জনবিস্ফোরণ ঘটবে। খালেদা জিয়া শুভাকাঙ্ক্ষীদের কথা শুনলেন না, শুনলেন ধোঁকাবাজদের কথা। দেশে ফিরলেন। মামলার রায়ে দণ্ডিত হলেন। তাকে গ্রেপ্তার করে কারাগারে রাখা হলো টানা দুই বছর। বিএনপি একটা টুঁ শব্দ করতে পারল না। আইনি লড়াইয়েও খালেদা জিয়া হেরে গেলেন। ধোঁকাবাজদের খপ্পরে পরে খালেদা জিয়ার রাজনীতি আজ শেষ হয়ে গেছে। এখন খালেদা জিয়াকে বিদেশে নেওয়ার জন্য আবেদন-নিবেদন হচ্ছে। তার ভাই সরকারের কাছে অনুকম্পা ভিক্ষা করছেন। বিএনপির আন্দোলন বা আইনি লড়াইয়ে নয়, সরকারের করুণায় খালেদা জিয়া এখন তার সব রাজনৈতিক অর্জন বিসর্জন দিয়ে ফিরোজায় থাকছেন। এই ধোঁকা বিএনপিকে কোমায় নিয়ে গেছে।

২০১৪ সালের নির্বাচন বর্জন করে ধোঁকা খেয়েছিল বিএনপি। আর ২০১৮ সালে ধোঁকা খায় নির্বাচনে অংশগ্রহণ করে। ২০১৮ সালের নির্বাচনে অংশগ্রহণের সিদ্ধান্ত নেয় বিএনপি কোনো শর্ত ছাড়াই। এমনকি খালেদা জিয়ার মুক্তির দাবিও বিএনপি নেতারা উচ্চারণ করেননি সরকারের সঙ্গে সংলাপে। ওই নির্বাচনের আগে হঠাৎ করেই ‘জাতীয় ঐক্যফ্রন্ট’ গঠন করা হয়। অধ্যাপক বদরুদ্দোজা চৌধুরীকে লাথি দিয়ে বিদায় করে সারা জীবন ‘বঙ্গবন্ধু’র আদর্শে বিশ্বাসী ড. কামাল হোসেনকে নেতা মানে বিএনপি। ড. কামাল হোসেনের নেতৃত্বে বিএনপি জাতীয় ঐক্যফ্রন্ট গঠন করে। ওই নির্বাচনে মাত্র ছয় আসন পেয়ে লজ্জায় ডুবে যায় দলটি। বিএনপি নেতারাই বলেন, এটা ছিল স্রেফ ধোঁকা। আওয়ামী লীগকে আবার ক্ষমতায় আনতে সাজানো নাটকে বিএনপিকে বলির পাঁঠা করা হয়েছিল, এমন কথা বিএনপি নেতারাই প্রকাশ্যে বলেন। ড. কামাল হোসেন বিএনপিকে কীভাবে ধোঁকা দিল এ গল্প করে বিএনপি নেতারাই লজ্জায় মুখ লুকান।

২০১৮ সালের ডিসেম্বরের নির্বাচনের পর বিএনপি ‘তওবা’ করে। দলীয় সরকারের অধীনে আর কোনো নির্বাচনে না যাওয়ার ঘোষণা দেয়। ২০২১ সালের শেষ থেকে শুরু করে আবার আন্দোলন। এবার মার্কিন যুক্তরাষ্ট্রসহ পশ্চিমা দেশগুলো বিএনপির প্রতি সহানুভূতি দেখায়। আস্তে আস্তে পশ্চিমাদের সঙ্গে বিএনপির সম্পর্ক গাঢ় হয়। বিএনপি নেতারা সকাল-সন্ধ্যা কূটনীতিকপাড়ায় ঘোরাঘুরি করেন। মার্কিন রাষ্ট্রদূতের সঙ্গে প্রাতরাশ সারেন, নৈশভোজে যান ইউরোপীয় ইউনিয়নের কোনো দূতের বাসায়। বিএনপি ছাড়া অংশগ্রহণমূলক নির্বাচন হবে না। একতরফা নির্বাচন মার্কিন যুক্তরাষ্ট্র মানবে না ইত্যাদি নানা আতঙ্ক বাণী চারদিকে উচ্চারিত হতে থাকে। মার্কিন ভিসা নিষেধাজ্ঞা, স্যাংশন ইত্যাদি নিয়ে চলে তুলকালাম তর্কবিতর্ক। বিএনপি নেতারা খুশিতে আত্মহারা। চোখেমুখে খুশির ঝিলিক। অতি আত্মবিশ্বাসে ২৮ অক্টোবর সহিংস হয়ে ওঠে তারা। তারপর নির্বাচন। আবার ধোঁকা খায় বিএনপি। বিএনপি মনে করেছিল, একতরফা নির্বাচন করলেই মার্কিন অ্যাকশন শুরু হবে। নিষেধাজ্ঞা আসবে। কিন্তু কোথায় নিষেধাজ্ঞা। নির্বাচনের পর যুক্তরাষ্ট্রসহ সব দেশ অভিনন্দন বাণীতে ভরিয়ে তুলল নতুন সরকারকে। একসঙ্গে কাজ করার আগ্রহ জানাল বিশ্বের প্রায় সব প্রভাবশালী দেশ। বিএনপি ধোঁকা খেল আবারও। এবার ধোঁকায় একেবারে গর্তে পড়ে গেছে দলটি। উঠে দাঁড়ানোর শক্তিটুকুও নেই। কিন্তু প্রশ্ন হলো, বারবার কেন ধোঁকা খায় বিএনপি? এর কারণ একটাই, আদর্শহীন রাজনীতি এবং যে কোনো ধরনের ক্ষমতায় যাওয়ার উদগ্র বাসনা। বিএনপিতে যদি ন্যূনতম আদর্শ চর্চা থাকত, তাহলে এভাবে বারবার প্রতারিত হতো না। ভুল মানুষের হাত ধরে ভুল পথে পা বাড়াত না। আদর্শহীন রাজনীতির পরিণতির উদাহরণ বিএনপি।

লেখক: নির্বাহী পরিচালক, পরিপ্রেক্ষিত

ইমেইল: poriprekkhit@yahoo.com</description><guid isPermaLink="false">https://www.kalbela.com/ajkerpatrika/joto-mot-toto-path/75785</guid><pubDate>Mon, 25 Mar 2024 02:44:04 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/25/image-75785.jpg"/></item><item><title>পঁচিশে মার্চের স্মৃতি</title><link>https://www.kalbela.com/ajkerpatrika/joto-mot-toto-path/75784</link><description>’৭১-এর পঁচিশে মার্চ দিনটি ছিল বৃহস্পতিবার। মনে পড়ে, বাইশে মার্চ বঙ্গবন্ধুর বাসভবনে প্রাক্তন বাঙালি সৈনিকদের সঙ্গে বৈঠকে কর্নেল এমএজি ওসমানী সাহেব (মুক্তিবাহিনীর প্রধান সেনাপতি) বঙ্গবন্ধুকে জিজ্ঞাসা করেন, ‘ডু ইউ থিঙ্ক দ্যাট টুমোরো উইল বি এ ক্রুসিয়াল ডে?’ বঙ্গবন্ধু জবাবে বলেন, ‘নো, আই থিঙ্ক, ইট উইল বি টুয়েন্টি ফিফথ।’ তখন ওসমানী সাহেব পুনরায় তীক্ষ্ণ স্বরে তার কাছে প্রশ্ন রাখেন, ‘কাল তো তেইশে মার্চ। পাকিস্তান দিবস। সে উপলক্ষে ওরা কি কিছু করতে চাইবে না?’ বঙ্গবন্ধু বলেন, ‘ওরা যে কোনো মুহূর্তে যে কোনো কিছু করতে পারে। তার জন্য কোনো দিবসের প্রয়োজন হয় না।’ কী নিখুঁত হিসাব বঙ্গবন্ধুর। হিসাব করেই তিনি বলেছিলেন পঁচিশে মার্চেই পাকিস্তানিরা ক্র্যাকডাউন করবে।

পঁচিশে মার্চ বহু লোক বঙ্গবন্ধুর বাসভবনে এসেছেন। অনেকেই অনুরোধ করে বলেছেন, ‘বঙ্গবন্ধু, ৩২ নম্বরের বাসভবন ত্যাগ করেন।’ বঙ্গবন্ধু বলেছেন, ‘ওরা যদি আমাকে না পায়, ঢাকা শহরকে ওরা তছনছ করবে। লক্ষ লক্ষ লোককে ওরা হত্যা করবে। আমি তো সংখ্যাগরিষ্ঠ দলের নেতা। জনগণের নির্বাচিত প্রতিনিধি। আমি এভাবে অন্য জায়গায় গিয়ে আশ্রয় নিতে পারি না। আমি আমার বাড়িতেই থাকব। কারণ, আমি আমার জীবন বাংলার মানুষের জন্য উৎসর্গ করেছি। জীবন এবং মৃত্যু একসাথে। আমি আমার লক্ষ্যে পৌঁছার জন্য মৃত্যুকে বারবার আলিঙ্গন জানিয়েছি। এবারও আমি এখানেই থাকব। আমার দেশ যে স্বাধীন হবে এতে কোনো সন্দেহ নাই।’ বঙ্গবন্ধু সবাইকে শুভকামনা করে বিদায় জানিয়ে বলেছেন, ‘তোমরা যাও, আমার যা করার আমি করেছি।’ আমার মনে আছে, ২৫ তারিখ তিনি বলেছিলেন, ‘সত্যিই আমার জীবন সার্থক। আমি যা চেয়েছিলাম আজ তাই হতে চলেছে। এই তো প্রথম বাঙালিরা বাংলার ভাগ্যনিয়ন্তা হতে পেরেছে। আজ আমার কথামতো, আমার নির্দেশিত পথে বাংলাদেশ পরিচালিত হচ্ছে। আজ আমি যা বলি মানুষ তা পালন করে। আমার অসহযোগ আন্দোলন সার্থক ও সফল হয়েছে।’

আমরা যখন বঙ্গবন্ধুকে বলেছিলাম, ওরা তো আপনাকে গ্রেপ্তার করবে। আপনাকে হত্যাও করতে পারে। উত্তর দিয়েছিলেন, ‘আমাকে গ্রেপ্তার করে, হত্যা করে ওদের লাভ হবে না। ওরা আগেও আমাকে গ্রেপ্তার করেছিল। ওদের লাভ হয় নাই। এবারও আমাকে গ্রেপ্তার করুক, হত্যা করুক ওদের লাভ হবে না। আমার বাংলাদেশ স্বাধীন হবেই। আমার মৃত্যুর পরে কেউ যদি আমার মৃতদেহ দেখে, দেখবে আমার মুখে হাসি। আমার জীবন সার্থক। কারণ, বাংলাদেশ আজ স্বাধীন হতে চলেছে।’ আমি এবং মনি ভাই সবশেষে রাত ১১টায় বঙ্গবন্ধুর কাছ থেকে বিদায় নিয়েছিলাম। তিনি আমাদের দুজনের মাথায় হাত দিয়ে আশীর্বাদ করেছিলেন। কোথায় গেলে অর্থ ও সাহায্য পাব সেসব কথা বলে আমাদের কপালে চুমু দিয়ে সে রাতে বিদায় দিয়েছিলেন।

বঙ্গবন্ধুর কাছ থেকে বিদায় নিয়ে যখন যাচ্ছি, তখন রাস্তায় রাস্তায় ব্যারিকেড। সেগুনবাগিচার একটি প্রেসে মনি ভাই লিফলেট ছাপতে দিয়েছিলেন। সেগুনবাগিচা গেলাম। আমরা হেঁটে মনি ভাইয়ের বাসায় গেলাম। এরপর রাত ১২টায় জিরো আওয়ারে ‘অপারেশন সার্চলাইট’ নীলনকশা অনুযায়ী শুরু হয় ইতিহাসের নৃশংসতম গণহত্যা। পঁচিশে মার্চ রাতে ঢাকা নগরীর নিরীহ-নিরস্ত্র মানুষের ওপর বর্বর পাকিস্তানি বাহিনী ট্যাঙ্ক ও ভারী অস্ত্রসহ ঝাঁপিয়ে পড়ে। কামানের গোলা, মর্টারের শেল আর মেশিনগানের ভয়াল গর্জনে রাত ১২টার পর পুরো নগরীই জাহান্নামে পরিণত হয়। চারদিকে দাউ দাউ করে আগুন জ্বলে ওঠে। মুহুর্মুহু গোলাবর্ষণের মধ্য দিয়ে পাকিস্তান সামরিক বাহিনী শুরু করে ইতিহাসের পৈশাচিক হত্যাকাণ্ড। শুরু হয় বাঙালি নিধনে গণহত্যা। চারদিকে শুধু বিকট আওয়াজ। লক্ষাধিক লোককে এক রাতেই হত্যা করেছে পাকিস্তানি বাহিনী। রাতে ওখানেই ছিলাম আমরা।

২৬ মার্চ জাতির উদ্দেশে দেওয়া ভাষণে ইয়াহিয়া খান বলেন, শেখ মুজিবকে গ্রেপ্তার করা হয়েছে। ‘মুজিব ইজ এ ট্রেইটর। দিস টাইম হি উইল নট গো আনপানিশড।’ বক্তৃতায় তিনি আওয়ামী লীগকে নিষিদ্ধ ঘোষণা করে বলেন, ‘আওয়ামী লীগকে আরও আগেই আমার নিষিদ্ধ ঘোষণা করা উচিত ছিল। এদের নেতাদের আগেই আমার গ্রেপ্তার করা উচিত ছিল।’

পরদিন ২৭ মার্চে দুই ঘণ্টার জন্য কারফিউ প্রত্যাহার হলে আমরা ঢাকা থেকে কেরানীগঞ্জে আওয়ামী লীগ নেতা বোরহানউদ্দিন গগনের (যিনি পরে সংসদ সদস্য নির্বাচিত হয়েছিলেন) বাড়িতে আশ্রয় নিই। কেরানীগঞ্জে দুই রাত থাকার পর ২৯ মার্চ আমি, মনি ভাই, জাতীয় নেতা ক্যাপ্টেন মনসুর আলী, কামারুজ্জামান সাহেব এবং আমাদের বন্ধু ’৭০-এ নির্বাচিত প্রাদেশিক পরিষদ সদস্য ডা. আবু হেনাসহ যিনি অসহযোগ আন্দোলনের সময় যে পথে কলকাতা গিয়েছিলেন এবং এসেছিলেন, সেই পথে আমরা প্রথমে দোহার-নবাবগঞ্জ, পরে মানিকগঞ্জ, সিরাজগঞ্জ, সারিয়াকান্দি, বগুড়া হয়ে বালুরঘাট দিয়ে ভারতে প্রবেশ করে ৪ এপ্রিল আশ্রয় গ্রহণ করি।

মার্চের ২৫ থেকে ডিসেম্বরের ১৬ তারিখ পর্যন্ত কালপর্বে পাকিস্তান সেনাবাহিনী বাঙালি নিধনে ৯ মাসব্যাপী বর্বর গণহত্যা পরিচালনা করে। ‘অপারেশন সার্চলাইট’-এর নীলনকশায় ঢাকার চারটি স্থান পাকিস্তান সেনাবাহিনীর মূল লক্ষ্য ছিল—বঙ্গবন্ধুর বাসভবন, ঢাকা বিশ্ববিদ্যালয় ক্যাম্পাস, রাজারবাগ পুলিশ লাইনস এবং তৎকালীন পিলখানা ইপিআর (বর্তমান বিজিবি)। ঢাকা বিশ্ববিদ্যালয়ে আমার শ্রদ্ধেয় শিক্ষকরাসহ ইকবাল হলের (বর্তমানে শহীদ সার্জেন্ট জহুরুল হক হল) ছাত্রলীগ নেতা চিশতী হেলালুর রহমান ও জাফর আহমদকে হত্যা করে। এ ছাড়া জগন্নাথ হলের অনেক ছাত্রকে হত্যা করা হয়। ঢাকার চারটি স্থান ছাড়াও রাজশাহী, যশোর, খুলনা, রংপুর, সৈয়দপুর, কুমিল্লা, সিলেট ও চট্টগ্রাম ছিল ‘অপারেশন সার্চলাইট’-এর আওতাভুক্ত এলাকা। ’৭১-এর গণহত্যা বিশ্বের ইতিহাসে বিরল।

মহান মুক্তিযুদ্ধে ৩০ লক্ষাধিক মানুষ যে শহীদ হয়েছে তার অকাট্য প্রমাণ বহন করছে তৎকালে প্রকাশিত আন্তর্জাতিক পত্রিকাগুলো। অস্ট্রেলিয়ার পত্রিকা হেরাল্ড ট্রিবিউনের রিপোর্ট অনুসারে পঁচিশে মার্চ রাতে শুধু ঢাকা শহরেই ১ লাখ লোককে হত্যা করেছিল পাকিস্তান সেনাবাহিনী। মার্কিন সিনেটর এডওয়ার্ড কেনেডি ভারতের শরণার্থীশিবিরগুলো পরিদর্শন করেন ’৭১ সালে। তিনি পাকিস্তানি সৈন্যদের বিরুদ্ধে সরাসরি গণহত্যা চালাবার অভিযোগ করেন। ‘গিনেস ওয়ার্ল্ড রেকর্ডস’-এ বাংলাদেশের হত্যাযজ্ঞকে বিশ শতকের পাঁচটি ভয়ংকর গণহত্যার অন্যতম বলে উল্লেখ করা হয়েছে। এমনকি মুক্তিযুদ্ধের পরে বাংলাদেশে গণহত্যা তদন্তে পাকিস্তানে যে ‘হামিদুর রহমান কমিশন’ গঠিত হয়েছিল, সেই কমিশন তাদের রিপোর্ট বাংলাদেশে গণহত্যার কথা স্বীকার করে দায়ী ব্যক্তিদের বিচারের কথা বলেছে।

পৃথিবীতে অনেক দেশ স্বাধীন হয়েছে, কিন্তু এভাবে রক্ত দিয়ে একজন নেতার নেতৃত্বে পুরো বাঙালি জাতি এক কাতারে দাঁড়িয়ে সশস্ত্র জাতিতে রূপান্তরিত হয়ে রক্তক্ষয়ী জনযুদ্ধের মধ্য দিয়ে ৩০ লক্ষাধিক প্রাণ আর ২ লক্ষাধিক মা-বোনের সুমহান আত্মত্যাগের বিনিময়ে ৯ মাসে মহান বিজয় অর্জন মানবজাতির ইতিহাসের নজিরবিহীন ঘটনাই বটে!

লেখক: সদস্য, উপদেষ্টা পরিষদ, বাংলাদেশ আওয়ামী লীগ; সংসদ সদস্য, বাংলাদেশ জাতীয় সংসদ।

ইমেইল: tofailahmed69@gmail.com</description><guid isPermaLink="false">https://www.kalbela.com/ajkerpatrika/joto-mot-toto-path/75784</guid><pubDate>Mon, 25 Mar 2024 02:44:04 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/25/image-75784.webp"/></item><item><title>গণহত্যার বিচারের বাণী</title><link>https://www.kalbela.com/ajkerpatrika/joto-mot-toto-path/75783</link><description>ঢাকার চুয়ান্ন মালিবাগের বাসিন্দা শহীদ রেজাউল করিমের সাতাশ বছর বয়সী পুত্র আবদুল করিম একাত্তরের ২৬ মার্চ সকালে প্রাণে বেঁচে যান। চারজন পাকিস্তানি হানাদার সেনা সকাল ১০টায় তাদের বাড়িতে প্রবেশ করে। তার আগে গুলি চালায় বাড়ির ছাদে পতপত করে উড়তে থাকা বাংলাদেশের লাল-সবুজ রঙের হলুদ মানচিত্র খচিত পতাকাটি লক্ষ্য করে। বাড়িতে ঢুকেই হানাদাররা তার পিতাকে বাঙালি কি না জিজ্ঞেস করলে তিনি হ্যাঁ বলে মাথা নাড়েন। সঙ্গে সঙ্গে তাকে গুলি করে হত্যা করা হয়। এরপর তার অগ্রজকে একই প্রশ্ন করলে তিনিও হ্যাঁ সূচক জবাব দেওয়ার সঙ্গে সঙ্গে গুলি করে। তারপর আবদুল করিমকে জিজ্ঞেস করে, বাঙালি কি না। তিনি কৌশল অবলম্বন করে উর্দু ভাষায় বলেন, তিনি একজন অতিথি মাত্র। তারপর তাকে জিজ্ঞেস করা হয়, হিন্দু কি না। মাথায় বুদ্ধি খেলে যায় করিমের। বলেন, তিনি পশ্চিম পাকিস্তান থেকে আসা একজন মুসলমান অতিথি। শুনে সেনারা চলে যায়। করিম এরপর ঢাকা ছেড়ে আগরতলায় চলে যান। সেখান থেকে জুন মাসে সুইজারল্যান্ডের জেনেভায় অবস্থিত মানবাধিকার কমিশনের চেয়ারম্যানের কাছে হত্যাযজ্ঞের বর্ণনা দিয়ে চিঠি লিখেছিলেন। তার মাতৃভূমিতে দখলদার হানাদার পাকিস্তানিরা যে বর্বরতা চালাচ্ছে, তা তুলে ধরে প্রতিকার চেয়েছিলেন।

ঢাকার শাহজাহানপুর রেলওয়ে কলোনির ৪/বি-এল নম্বর বাসার অধিবাসী দীপালী রানী সরকার ২৪ জুলাই মানবাধিকার কমিশনকে লেখা চিঠিতে জানান, এপ্রিলের প্রথম সপ্তাহে হানাদাররা তার বাড়ি লুট করে। আশপাশের বাড়ি থেকে মেয়েদের তুলে নিয়ে যায়। যারা আর ফেরেনি। দীপালী রানী প্রতিবেশীর সহায়তায় পালিয়ে চলে যান সীমান্তের ওপারে। তিনি সদরঘাট, ডেমরা এলাকায় পাকিস্তানিদের বর্বরতার বর্ণনা দিয়েছেন তার পত্রে। একাত্তর সালের জুন মাস থেকে নভেম্বর পর্যন্ত হানাদারদের নির্যাতনের মুখে কৌশলে পালাতে পারা বাঙালি নারী-পুরুষ জেনেভায় মানবাধিকার কমিশনের চেয়ারম্যানকে কয়েক হাজার পত্র লিখেছিল। কমিশন সে সময় পাকিস্তানিদের মানবাধিকার হরণের বিরুদ্ধে খুব যে সোচ্চার হতে পেরেছিল, তা নয়। শরণার্থীদের সাহায্যার্থে তারা তেমনভাবে বিশ্বজনমত গড়ে তুলতে পারেনি। পাকিস্তানিরা যে গণহত্যা চালিয়েছিল এবং নির্যাতন নিপীড়ন চালিয়ে বাঙালি নিধনে মত্ত ছিল, তা অস্বীকার না করলেও এর প্রতিকারে তেমন কোনো ভূমিকা রাখতে পারেনি। তবে তাদের দপ্তরে যেসব দলিল দস্তাবেজ রয়েছে, তা গণহত্যার বিবরণ তৈরিতে যথেষ্ট সহায়ক অবশ্যই। যারা গণহত্যা চালিয়েছে, তাদের বিচারের দাবিতে এবং ধর্ষিতাদের জন্য ক্ষতিপূরণ আদায়ে কমিশন কোনো পদক্ষেপ নিতে পারেনি। একাত্তরের যুদ্ধাপরাধীদের বিচার বানচাল করার জন্য নানা দেশ ও সংগঠন তৎপর ছিল। মানবাধিকার কমিশন বিচারের পক্ষে বলিষ্ঠ অবস্থান নেয়নি। বাঙালিকে তার নিজস্ব শক্তিমত্তা, মানসিক সাহসে ভর করে হানাদার নিধনে অস্ত্র হাতে তুলে নিতে হয়েছিল সেদিন।

একাত্তরের ২৫ মার্চ থেকে যে গণহত্যা শুরু হয়, তা ১৬ ডিসেম্বর হানাদারদের পরাজয়ের পূর্বপর্যন্ত অব্যাহত ছিল। সেসব হত্যাযজ্ঞের বিবরণ লিখে শেষ করা যাবে না। পাকিস্তানি সেনাদের অত্যাচার ও নির্যাতনের ধরন সভ্যতা-বিবর্জিত মানুষের নির্মমতা এবং নৃশংসতার চেয়েও জঘন্য ছিল। তাদের নির্যাতনের রূপ নির্যাতিতদের কাছ থেকে যা পাওয়া গেছে, তা বীভৎস ও ভয়াবহতারই নামান্তর। সন্দেহভাজন ব্যক্তিকে দেখামাত্র গুলি করত। শক্তসমর্থ, তরুণ ও যুবকদের রাস্তা কিংবা বাড়িঘর থেকে বন্দি করে এনে চোখ বেঁধে সমষ্টিগতভাবে অজ্ঞাত স্থানে নিয়ে কিছু জিজ্ঞাসাবাদের পর শারীরিক নির্যাতন করা এবং পরিশেষে পেছনে হাত বেঁধে কখনো এককভাবে, কখনো কয়েকজনকে একসঙ্গে গুলি করে নদী, জলাশয় বা গর্তে ফেলে দিত। কখনো সবাইকে সারিবদ্ধভাবে দাঁড় করিয়ে ব্রাশফায়ারে হত্যা করত। কখনো নিকটজনের সামনেই বন্দিদের এক-এক করে জবাই এবং দেহ টুকরো টুকরো করা হতো। প্রকাশ্য বিভিন্ন অঙ্গচ্ছেদ করা অথবা বিভিন্ন অঙ্গে গুলি করে হত্যা করত। চোখ উপড়ে ফেলত। উলঙ্গ অবস্থায় উল্টো করে ঝুলিয়ে রেখে পা থেকে মাথা পর্যন্ত চামড়া ছিলে ফেলত। বস্তায় ঢুকিয়ে বস্তার মুখ বেঁধে নিয়ে পিটিয়ে হত্যা বা বস্তাবন্দি অবস্থায় নদীতে ফেলে দিত। বাঁশ এবং রোলারের মধ্যে শরীরের বিভিন্ন অঙ্গ চেপে ধরে থেতলে দিত। বেয়নেট ও ধারালো অস্ত্র দিয়ে পেট এফোঁড়-ওফোঁড় করে, কখনো পেটের সমস্ত নাড়িভুঁড়ি বের করে কিংবা বুক চিরে হৃৎপিণ্ড উপড়ে ফেলত। দড়ি দিয়ে বেঁধে আগুনে পুড়িয়ে মারত। বয়লারে নিক্ষেপ করে হত্যা ছিল মামুলি ব্যাপার। মলদ্বার ও আশপাশের স্থানে বরফ ও উত্তপ্ত লোহা ঢুকানো হতো। গায়ে ও মলদ্বারে বৈদ্যুতিক শক প্রদান, আঙুলে সুচ ফোটানো, নখ ও চোখ উপড়ে ফেলা, যৌনাঙ্গে লাঠি, রাইফেলের নল, ধারালো বোতল জাতীয় জিনিস ঢুকিয়ে দেওয়া হতো। অণ্ডকোষ থেঁতলে মৃত্যু যন্ত্রণা প্রদান, বাঁশডলা, বরফের চাঙরে শুইয়ে পেটানো, সিগারেটের আগুনে ছ্যাঁকা দেওয়া ইত্যাদি অজস্র পদ্ধতি ছিল নির্যাতনের।

একাত্তরে বাংলাদেশে বিশ্ব ইতিহাসের দ্বিতীয় বৃহত্তম গণহত্যা ঘটিয়েছিল বর্বর পাকিস্তানি হানাদার বাহিনী এবং তাদের এ দেশীয় দোসর রাজাকার, আলবদর ও আলশামস। শুধু বাঙালি হয়ে জন্মানোর দায়ে পাকিস্তানি হানাদাররা নৃশংস গণহত্যার যে দৃষ্টান্ত এ দেশে রেখে গেছে, তা বিশ্ব ইতিহাসে বিরল। অত্যাচারের যেসব পদ্ধতি ও প্রক্রিয়া তারা উদ্ভাবন করেছিল, তার মধ্যে গুলিতে হত্যা করাই ছিল সবচেয়ে শান্তির মরণ। তাদের অপকর্ম চাপা দেওয়ার জন্য একাত্তরে দখলদার পাকিস্তানিরা শ্বেতপত্র প্রকাশ করেছিল ‘পূর্ব পাকিস্তানের সংকট’ শিরোনামে। হাজার পৃষ্ঠার এ শ্বেতপত্রে শেখ মুজিব, আওয়ামী লীগ, নির্বাচন, ভারত সম্পর্কে পাকিস্তানি জান্তা শাসকদের দৃষ্টিভঙ্গি ও মিথ্যাচার বিধৃত হয়েছে। এতে বলা হয়েছে, ২৫ মার্চ দিনগত রাতে আওয়ামী লীগের পরিকল্পনা অনুযায়ী সশস্ত্র বিদ্রোহ সংঘটন এবং স্বাধীন বাংলাদেশ প্রজাতন্ত্রের অভ্যুত্থান বাস্তবায়িত করার মাত্র কয়েক ঘণ্টা আগে প্রেসিডেন্ট পাকিস্তান সশস্ত্র বাহিনীকে তাদের কাজে ঝাঁপিয়ে পড়ার এবং সরকারের কর্তৃত্ব পুনঃপ্রতিষ্ঠা করার আহ্বান জানান। পুরো শ্বেতপত্রে বাঙালিদের বিরুদ্ধে অসত্য, কল্পিত বিষয়াদি তুলে ধরা হয়েছে।

বাংলাদেশের জাতীয় সংসদে ২৫ মার্চ গণহত্যা দিবস হিসেবে পালনের প্রস্তাব গৃহীত হয়েছে। স্বাধীনতার ৪৮ বছর পর হলেও গৃহীত এ সিদ্ধান্ত বাঙালিকে আরও আত্মমর্যাদাপূর্ণ জাতিতে পরিণত করেছে। বাংলাদেশ চায় দিবসটি আন্তর্জাতিক গণহত্যা দিবস হিসেবে মযার্দা পায় যেন। নতুন প্রজন্ম অবহিত নয়, গণহত্যার সেই দুঃসহ রাত সম্পর্কে। তাই সেদিনের ঘটনাগুলো নিয়ে সরকারের উচিত শ্বেতপত্র প্রকাশ করা। একই সঙ্গে গণহত্যার সাক্ষী যারা, তাদের বিবরণ তুলে ধরা। বীরের জাতির জন্য এ পদক্ষেপ জরুরি।

লেখক: একুশে পদকপ্রাপ্ত সাংবাদিক

মহাপরিচালক, প্রেস ইনস্টিটিউট বাংলাদেশ</description><guid isPermaLink="false">https://www.kalbela.com/ajkerpatrika/joto-mot-toto-path/75783</guid><pubDate>Mon, 25 Mar 2024 02:44:03 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/25/image-75783.webp"/></item><item><title>ইসরায়েল বয়কট: সত্যিই কি পরিবর্তন আনতে পারবে?</title><link>https://www.kalbela.com/opinion/sub-editorial/75699</link><description>কোনো দেশ বা প্রতিষ্ঠানের ওপর অর্থনৈতিক চাপ প্রয়োগের প্রত্যক্ষ প্রচেষ্টা হলো- বয়কট। তবে অর্থনৈতিক চাপ ছাড়াও রাজনৈতিক সচেতনতা বাড়াতে এবং সম্মিলিত পদক্ষেপের সূত্রপাত ঘটাতেও গুরুত্বপূর্ণ ভূমিকা রাখতে পারে এই বয়কট কৌশল। গাজায় ইসরায়েলি হামলা শুরুর পর থেকে বিভিন্ন দেশে ইসরায়েল বয়কট মুভমেন্টটি সামনে চলে এসেছে।  

সম্প্রতি, স্টারবাকসের মধ্যপ্রাচ্যের ফ্র্যাঞ্চাইজি, আলশায়া গ্রুপ তার প্রায় ২ হাজার চাকরি ছাঁটাই ঘোষণা করেছে। এই কর্মী ছাঁটাই কোম্পানিটির মোট কর্মশক্তির ০৪ শতাংশ। ম্যাকডোনাল্ডস, অ্যামাজন, কোকা-কোলা, ডিজনিসহ ইসরায়েল বা তার সেনাবাহিনীর সমর্থক হিসাবে পরিচিত কোম্পানিগুলোকে বয়কটের ঘোষণা এসেছে বিভিন্ন কোম্পানি এবং বিভিন্ন দেশে গাজায় ইসরায়েলি হামলার বিরুদ্ধে ডাকা প্রোটেস্টগুলো থেকে। 

গত ছয় মাস ধরে ফিলিস্তিনের গাজায় টানা হামলা চালিয়ে যাচ্ছে ইসরায়েল। গাজায় বোমা হামলার সঙ্গে পশ্চিমা দেশগুলিতেও ইসরায়েল বয়কটের আহ্বান জোরে শোরে বেড়েছে। X, Facebook এবং TikTok-এর মতো সোশ্যাল মিডিয়া প্ল্যাটফর্মগুলোতে ইসরায়েলবিরোধী হ্যাশট্যাগগুলো জনপ্রিয় হচ্ছে। ইসরায়েলের সঙ্গে যুক্ত কোম্পানি এবং সংস্থাগুলোকে বয়কট করার আহ্বান জানিয়ে ডাকা হচ্ছে বয়কট আন্দোলন। 

NoThanks এবং Buycott-এর মতো মোবাইল অ্যাপগুলোও এসব ব্রান্ড শনাক্ত করতে মানুষকে সহায়তা করেছে। 

বয়কট কি যথেষ্ট?

শুধু বয়কটই কি কোম্পানিগুলোকে ধ্বংস করতে এবং ইসরায়েলের নীতি পরিবর্তনের জন্য পর্যাপ্ত চাপ সৃষ্টি করতে যথেষ্ট? এমনটাই প্রশ্ন করছেন অনেকে। বয়কট নীতি কার্যকর হবে বলে যরা আশা করছেন তাদের জন্য কিছুটা হলেও সুসংবাদ রয়েছে। হার্ভার্ড বিশ্ববিদ্যালয়ের রাষ্ট্রবিজ্ঞানী এরিকা চেনোয়েথের গবেষণা অনুসারে, একটি রাজনৈতিক পরিবর্তন ঘটানোর জন্য প্রয়োজন মাত্র ৩.৫% জনসংখ্যার সম্মিলিত এবং সক্রিয় অবস্থান। গবেষণা মতে, সক্রিয় কণ্ঠস্বর সংখ্যালঘুতে থাকলেও, এই কণ্ঠগুলো একটি পার্থক্য তৈরি করতে পারে। 

ইতিহাসে সফল বয়কটের উদাহরণ রয়েছে অনেক। ১৭৯১ সালে ইংল্যান্ডে দাস ব্যবসায়ীদের দ্বারা উৎপাদিত চিনি বর্জন করার জন্য বয়কট আহ্বান করা হয়। মানুষ স্বতঃস্পূর্তভাবে সেই বয়কট আহ্বানে সাড়া দিলে চিনি কলগুলোর লাভ কমে যায়। ট্রান্সআটলান্টিক দাস ব্যবসার বিরুদ্ধে জনমত গঠিত হয় এবং মাত্র কয়েক দশক পরেই দাশপ্রথা বিলুপ্ত হয়। 

অনুরূপভাবে, দক্ষিণ আফ্রিকায় বর্ণবাদবিরোধী বয়কটের সময়ে বিশ্বের বিভিন্ন দেশে মানুষ পশ্চিমা কোম্পানিগুলোর পণ্য বয়কট নীতি গ্রহণ করে। এই বয়কট পশ্চিমা সরকারগুলোর বিরুদ্ধে চাপকে আরও বাড়িয়ে তোলে যা ১৯৯৪ সালে আনুষ্ঠানিকভাবে বর্ণবাদ শাসনের অবসান ঘটাতে সাহায্য করেছিল।

বয়কট রাজনৈতিক সচেতনতা বাড়াতে পারে: 

বয়কট কোম্পানিগুলোর মুনাফা এবং ইসরায়েলের অর্থনীতিকে আংশিকভাবে ক্ষতিগ্রস্ত করতে পারে। এটা কোম্পানিগুলোর বা ইসরায়েলের নীতি পরিবর্তনের জন্য যথেষ্ট নয়। তবে এই বয়কট অন্যদিকে রাজনৈতিক সচেতনতাও বাড়াতে পারে। অর্থনৈতিক চাপের সঙ্গে রাজনৈতিক চাপ মিলে একটি কঠিন প্রভাব তৈরি করতে যা ইসরায়েলের সরকারেও পরিবর্তন ঘটাতে পারে। 

বয়কট, ডিভেস্টমেন্ট এবং নিষেধাজ্ঞা (বিডিএস) এগুলো স্বাধীনতা, ন্যায়বিচার এবং সমতার জন্য ফিলিস্তিনি-নেতৃত্বাধীন একটি আন্দোলন। নির্দিষ্ট ব্র্যান্ডগুলোকে টার্গেট করা এর লক্ষ্য নয় বরং এই ধরনের আন্দোলনের লক্ষ্য কোম্পানিগুলোকে ইসরায়েল থেকে বিচ্ছিন্ন করার দিকে ঠেলে দেওয়া। বয়কটের লক্ষ্য হল - ফিলিস্তিনি ভূখণ্ডে কয়েক দশকের দখলদারিত্বের অবসান ঘটাতে ইসরায়েলকে চাপ দেওয়া।

শিক্ষা খাতে চাপ:

শিক্ষা ক্ষেত্রের চাপও বড় ভূমিকা পালন করছে। মার্কিন যুক্তরাষ্ট্র এবং ইউরোপের বেশ কয়েকটি বিশ্ববিদ্যালয় গত অক্টোবর থেকে ইসরায়েল বা ইসরায়েল-সংযুক্ত সংস্থাগুলির সঙ্গে কন্টাক্ট বিচ্ছিন্ন করার পক্ষে ভোট দিয়েছে এবং সেই প্রচেষ্টা অব্যাহত থাকার সম্ভাবনা রয়েছে। 

অনেক শিক্ষাবিদদের মধ্যেও এক ধরনের পরিবর্তন লক্ষ্য করা যাচ্ছে। ডিসেম্বরে, ইসরায়েলের পার্লামেন্ট বা নেসেটে পাঠানো একটি ইসরায়েলি গবেষণায় সতর্ক করে দিয়ে বলা হয়েছে, পশ্চিমে ইসরায়েলি শিক্ষাবিদদেরকে এক ধরনের “বেসরকারিভাবে বয়কট”-এর মধ্যে ফেলা হয়েছে। সেই গবেষণায় ইসরায়েলের বৈজ্ঞানিক অবস্থান এবং অর্থনীতির জন্য বিপদের কথাও উল্লেখ করা হয়েছে। 

এমনকি ইসরায়েলের বর্তমান হামলার আগে, হলিউড অভিনেত্রী টেলর সুইফ্ট থেকে শুরু করে বিয়ন্স পর্যন্ত অনেক গায়ক ইজরায়েলে কাজ করতে অস্বীকার করেছিলেন। এসব ঘটছে আংশিকভাবে রাজনৈতিক চাপের কারণে। ইজরায়েলে কাজ না করার ঘোষণা দিয়েছেন আরও অনেক মার্কিন শিল্পি ও অভিনেতা। 

ইসরায়েলের প্রতি পশ্চিমের সবচেয়ে বড় সমর্থন হলো অস্ত্র বিক্রি। আমেরিকার পাশাপাশি ইউরোপীয় দেশগুলোও ইসরায়েলকে অস্ত্র সাপ্লাই দিয়ে থাকে। সম্প্রতি এসব দেশে ইসরায়েলের কাছে অস্ত্র বিক্রির বিষয়ে আইনি চাপ এবং প্রতিবাদ বৃদ্ধি পেয়েছে। নেদারল্যান্ডস, ডেনমার্ক, বেলজিয়াম, স্পেন এবং এমনকি যুক্তরাজ্য সহ ইউরোপজুড়ে ইসরায়েলের কাছে অস্ত্র বিক্রিতে আইনি চ্যালেঞ্জ দেখা দিয়েছে।

গাজার মানবিক অবস্থা আরও খারাপ হওয়ার সঙ্গে সঙ্গে আন্তর্জাতিক মানবাধিকার গোষ্ঠীগুলো আরও সোচ্চার হচ্ছে। তাদের আহ্বান ইসরায়েলের কর্মকাণ্ডের বিষয়ে উদ্বেগ প্রকাশ করতে প্ররোচিত করেছে বিশ্ব নেতাদের। যদিও এটি এখনো উল্লেখযোগ্যভাবে নীতি পরিবর্তনের চেহারায় প্রকাশ পায়নি।

এটি স্পষ্ট যে, রাজনৈতিক নীতি পরিবর্তনের জন্য সম্মিলিত চাপ প্রয়োজন। আর এই চাপ প্রয়োগে ভূমিকা রাখতে পারে বয়কট। ইসরায়েল বয়কটের আহ্বানগুলো তাই অবহেলার সুযোগ নেই। 

জনাথন হার্ভে: গবেষক এবং সাংবাদিক  </description><guid isPermaLink="false">https://www.kalbela.com/opinion/sub-editorial/75699</guid><pubDate>Sun, 24 Mar 2024 19:57:07 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/24/image_75699_1711286706.webp"/></item><item><title>রাখাইন ফ্রন্ট লাইনে যেভাবে যুদ্ধ চলছে</title><link>https://www.kalbela.com/opinion/sub-editorial/75628</link><description>মিয়ানমার সীমান্তরক্ষী বাহিনীর (তৎকালীন লুনটিন বাহিনী) সেক্টর কমান্ডার কর্নেল অংজিকে গাড়িতে নিয়ে ঘুমধুম সীমান্ত পেরিয়ে মিয়ানমারের ভূখণ্ডে প্রবেশ করলাম...। এটি ছিল, ২০০৮ সালের ২৯ জুন এর ঘটনা। তখন আমি টেকনাফে নিয়োজিত একটি বিডিআর ব্যাটালিয়নের (বর্তমানে বিজিবি) ‘‘ব্যাটালিয়ন কমান্ডার’’ হিসেবে কর্মরত। কক্সবাজারে অনুষ্ঠিত সেক্টর পর্যায়ের মিটিং শেষে মিয়ানমারের তৎকালীন লুনটিন বাহিনীর (বর্তমানে বর্ডার গার্ড পুলিশ বা বিজিপি) প্রতিনিধি দলকে ঘুমধুম সীমান্তের ‘ফ্রেন্ডশিপ ব্রিজ’ পেরিয়ে মিয়ানমারের‘ ঢাকিবুনিয়া ক্যাম্পে পৌঁছে দিয়েছিলাম।

এর প্রায় ১৬ বছর পর, আরাকান আর্মির (এএ) প্রচণ্ড আক্রমণের মুখে ২০২৪ সালের ৪ থেকে ৮ ফেব্রুয়ারি সময়কালে প্রায় এই অঞ্চল দিয়ে ৩৩০ জন সীমান্তরক্ষী/সৈনিক/কাস্টম অফিসিয়াল পালিয়ে বাংলাদেশে এসে প্রাণ বাঁচালেন। পরবর্তীতৈ ১১ মার্চ তারিখে বিজিপির আরো ১৭৯ জন সদস্য নাইক্ষ্যংছড়ির চাকঢালা সীমান্ত এলাকা দিয়ে বাংলাদেশে আশ্রয় নিয়েছে। এই বিস্ময়কর ও অপ্রত্যাশিত ঘটনা জানান দেয়, রাখাইন স্টেট বা রাজ্যে (পূর্বতন আরাকান) আরাকান আর্মি ও সামরিক বাহিনীর (তাতমাদো) মধ্যকার লড়াইয়ের তীব্রতা। 

রাখাইনে এখন সামরিক-জান্তার বাঁচা-মরার লড়াই চলছে। মিয়ানমারে জাতিসংঘের বিশেষ দূত টম অ্যান্ড্রেজ বলেছেন- ‘‘মিয়ানমারে ক্ষমতাসীন সামরিক-জান্তা ইতিমধ্যে ‘‘অস্তিত্বগত হুমকির’’ সম্মুখীন হয়েছে’’। উল্লেখ্য, রাখাইন ফ্রন্ট লাইনে তাতমাদোর সঙ্গে যুদ্ধ করছে আরাকান আর্মি। অন্যদিকে ক্ষুধার সঙ্গে অন্যরকম এক যুদ্ধ সংগ্রামে জীবন কাটাচ্ছে সাধারণ রাখাইনবাসী।

২০২৩ এর ২৭ অক্টোবর থেকে শুরু হওয়া ‘থ্রি ব্রাদারহুড অ্যালায়েন্স’ পরিচালিত ‘অপারেশন ১০২৭’ রাখাইনের প্রায় ৩৬ হাজার বর্গমাইল ব্যাপী রণাঙ্গনে আরাকান আর্মির যুদ্ধ ও সংগ্রামকে নতুনভাবে প্রাণ সঞ্চার করেছে। এএ রাজ্যের প্রাচীন রাজধানী ম্রাউক-উসহ ৯ টি শহর দখল করে করেছে। দলটি রাজ্যের প্রায় ৭০% অঞ্চল নিয়ন্ত্রণের দাবি করছে। রাখাইন রাজ্যটি জান্তা সরকারের (স্টেট অ্যাডমিনিস্ট্রেশন কাউন্সিল) প্রায় হাতছাড়া হতে চলেছে। রাখাইনে জান্তা বাহিনীর নিয়ন্ত্রণ অনেকটা শহর-কেন্দ্রিক হয়ে পড়েছে। ইনসারজেন্সি থেকে মিয়ানমারের সংঘাত এখন তীব্র গৃহযুদ্ধে পরিণত হয়েছে। গৃহযুদ্ধের সেন্টার অব গ্র্যাভিটি বা ভরকেন্দ্র এখন রাখাইন। নাফ নদীর ওপারে রাখাইনের নতুন শেরিফ এখন আরাকান আর্মি। 

প্রায় ৭৫ বছর ধরে বিভিন্ন জাতিগত সশস্ত্র বিদ্রোহী গেরিলা বাহিনীর বিরুদ্ধে যুদ্ধ করা মিয়ানমার সামরিক বাহিনীকে (তাতমাদো) ‘‘অজেয় বাহিনী’’ হিসেবে মনে করা হতো। কিন্তু গত ৪ মাসে ৮ টি ফ্রন্টে বিশেষত সাগাইং, কারেন, মান্দালয়, ম্যাগওয়ে, তানিনথারি, শান, চিন, মন ও আরাকানের অরণ্যময় রণাঙ্গনে ইতোমধ্যে তাতমাদোর কয়েক হাজার সৈন্য আত্মসমর্পণ করেছে। তাতমোদোকে এখন কেউ কেউ ‘‘হোয়াইট ফ্ল্যাগ আর্মি’’ (আত্মসমর্পণকারী সেনাবাহিনী) বলেও অভিহিত করছে। আমাদের পার্শ্ববর্তী এই দেশটিতে সংঘটিত গৃহযুদ্ধ বিশেষত রাখাইন রণাঙ্গনের বিশদ বিবরণ জানা প্রয়োজন। এই বিবরণ রাখাইনে চলমান সংঘাত ও এই অঞ্চলে পরবর্তী অবস্থা বা ঘটনাবলি বুঝতে সাহায্য করতে পারে। 

আন শহরের তাতমাদো কমান্ড পোস্টে আতঙ্ক: 

মধ্য রাখাইনের আন শহরে মিয়ানমার বাহিনীর ‘‘ওয়েস্টার্ন কমান্ড’’ (রিজিওনাল মিলিটারি কমান্ড-আরএমসি) এর সদরদপ্তর অবস্থিত। ২০২০ সাল থেকে মেজর জেনারেল থিন লাট ও এই কমান্ডের অধিনায়ক হিসেবে কাজ করছেন। যার দায়িত্বে রয়েছে সমগ্র রাখাইন রাজ্যের সামরিক বিষয়সমূহ। 

২০২২ এর আগস্ট থেকে এএ নিয়ে জেনারেল থিন লাট এর প্রচণ্ড মাথা ব্যথা। তখনই যুদ্ধ-বিরতি ভেঙে এএ এর সঙ্গে তাতমাদোর প্রচণ্ড যুদ্ধ শুরু হয়। ‘‘থ্রি ব্রাদারহুড অ্যালায়েন্স’’ এর ‘‘অপারেশন ১০২৭’’ শুরু (অক্টোবর ২০২৩) হওয়ার পর থেকে রাখাইন আবারো উত্তপ্ত হয়ে উঠলো। ১৩ নভেম্বর থেকে আরাকান আর্মি উত্তর রাখাইনে বড় ধরনের সামরিক অভিযান শুরু করে। 

গত ৪ মাসে রাখাইনে ৯ টি শহরের পতন হয়েছে। শত শত সৈন্য আরাকান আর্মির কাছে আত্মসমর্পণ করেছে। প্রায় ৭০০ সীমান্ত রক্ষী/সৈনিক ভারত ও বাংলাদেশে আশ্রয় গ্রহণ করেছে। এএ এর আক্রমণে মারাত্মকভাবে ক্ষতিগ্রস্ত হয়েছে তাতমাদো। নিজের সুরক্ষিত কমান্ড পোস্টে ব্যস্ত সময় কাটছে জেনারেল থিন লাট ও এর। সামনে রাখাইনের বিশাল অপারেশনাল ম্যাপ। এই ম্যাপে লাল রঙ দিয়ে এএ এর মোতায়েন (ডেপলয়মেন্ট) ও আক্রমণের কার্যক্রম দেখানো হয়েছে। ম্যাপের দিকে তাকিয়ে জেনারেলের মনে হচ্ছে আরাকান আর্মি যেন তাদেরকে ঘিরে ফেলেছে। 

২০২২ সালের মে মাসে আরাকান আর্মি প্রধান মেজর জেনারেল ‘‘তোয়াং ম্রা নায়েঙ’’ তাতমাদোর ‘‘ওয়েস্টার্ন কমান্ডের’’ প্রধানকে ‘‘টুইটারে’’ মারাত্মক এক হুমকি দিয়েছিলেন। তখন রাখাইনে দুই পক্ষের যুদ্ধ বিরতি চলছিল। এএ প্রধান টুইট করেছিলেন.... ’’ Htin Latt oo, Do not go too far ......... I will come to your place and crush it’’ ‘‘থিন লাট ও, তুমি বেশী বাড়া বাড়ি করোনা। তুমি কিন্তু আমাকে খুব বিরক্ত করছো। আমি একদিন তোমার জায়গায় যাব ও তোমাকে ধ্বংস করবো’’। 

এএ এর আক্রমণে উত্তর ও মধ্য রাখাইনের পরিস্থিতি এখন ভয়াবহ। দক্ষিণ রাখাইনেও রামরি শহরের পতন হয়েছে। জান্তা-প্রধান সিনিয়র জেনারেল মিন অং লাই নিজেই যুদ্ধের খোঁজ খবর নিচ্ছেন। অপারেশনের ব্যর্থতার জন্য তাকে ভৎসনাও করেছেন। অন্যদিকে সিথওয়ে এলাকার অপারেশন নিয়ে সেখানকার ‘‘রিজিওনাল অপারেশন কমান্ড’’ (আরওসি) এর কমান্ডার ব্রিগেডিয়ার জেনারেল মিও মিন লাট এর সঙ্গে তাঁর উত্তপ্ত বাক্য বিনিময়ও হয়েছে। এসবের পরিপ্রেক্ষিতে এই ‘আঞ্চলিক কমান্ডার’ প্রচণ্ড চাপের মুখে আছে। এই পরিস্থিতিতে, প্রায় ২ বছর পূর্বে আরাকান আর্মি প্রধানের হুমকিটা এখন চরম আতঙ্কে পরিণত হয়েছে। এএ প্রধানের হুমকি কি সত্যিই বাস্তব হতে যাচ্ছে? ‘‘থিন লাট ও-আই উইল কাম এন্ড ক্রাশ ইউ ‘’!

আরাকান বা রাখাইন রাজ্য- সংবাদ: 

মিয়ানমারের ম্যাপের দিকে তাকালে একে অনেকটা ঘুড়ির মতো দেখায়। এই ঘুড়ির পশ্চিম দিকে রাখাইন স্টেট বা রাজ্যটি অবস্থিত। রাখাইন বঙ্গোপসাগরের উপকূল বরাবর অনেকটা উত্তর দক্ষিণে আড়াআড়ি এক ভূখণ্ড। রাখাইন রাজ্যের পূর্বতন নাম আরাকান। মিয়ানমারের পশ্চিম উপকূলে অবস্থিত আরাকান রাজ্যের আয়তন ৩৬,৭৬২ বর্গ কিলোমিটার। রাজধানী শহরের নাম সিথত্তয়ে (পূর্বতন আকিয়াব)। ৪ জেলা, ১৭ টি টাউনশিপ আর ১০৪১ টি গ্রাম রয়েছে এ রাজ্যে।

এর উত্তর অংশ প্রায় ১০০ মাইল চওড়া, ক্রমে এটা সরু হয়ে দক্ষিণে বিশ মাইলের মতো প্রশস্ত। রাখাইন পাহাড়ি অঞ্চল, গভীর বনভূমি, নদী এবং খাড়ি অঞ্চল নিয়ে গঠিত। রাখাইনের উত্তর পশ্চিমে বাংলাদেশের সঙ্গে ১৯৬ কিলোমিটার জুড়ে স্থল ও জল সীমান্ত (কক্সবাজার ও বান্দরবান) রয়েছে। রাখাইনের উত্তরে “চিন রাজ্য”। এর পূর্বে সুউচ্চ ও দুর্গম ‘‘আরাকান ইয়োমা’’ পর্বতমালা যা রাখাইনকে মূল বার্মা থেকে পৃথক করে রেখেছে। পূর্বে মিয়ানমারের ম্যাগওয়ে, বাগো এবং আয়োইয়ারওয়াদি রিজিয়ন বা অঞ্চল। এর পশ্চিম ও দক্ষিণ দিকে ৩৬০ মাইল বঙ্গোপসাগরের উপকূলীয় এলাকা। রাখাইনের প্রধান প্রধান নদী হলো কালাদান, মাইয়ু, এবং লেমব্র। রাখাইনের ৭০% এলাকা বনাঞ্চল। ঐতিহাসিকভাবে এই অঞ্চল ‘‘ধান্যাবাদি’’ (ধান ভাণ্ডার) হিসেবে পরিচিত ছিল। কৃষিপ্রধান ও অত্যন্ত অনুন্নত রাজ্য রাখাইনের উপকূল অঞ্চলে প্রচুর প্রাকৃতিক গ্যাস এবং অন্যান্য প্রাকৃতিক সম্পদে পূর্ণ। রাখাইনের অবস্থান ও প্রাকৃতিক সম্পদের জন্য রাখাইনের ভূ-কৌশলগত গুরুত্ব বর্তমানে অসাধারণ। 

রাখাইনের বর্তমান জনসংখ্যা প্রায় ৪০ লক্ষ। রাখাইনের প্রধান জাতি গোষ্ঠী রাখাইন (সংখ্যাগরিষ্ঠ) ও রোহিঙ্গা। রোহিঙ্গারা মূলত ইসলাম আর রাখাইনরা বৌদ্ধ ধর্মের অনুসারী। দক্ষিণ রাখাইনে বামার জনগোষ্ঠীর বসবাস রয়েছে। এছাড়াও চিন, কামান, ম্রো, দৈনাক, থেট, খুমি, চাকমা, মারামাগ্রিসহ বেশকিছু সংখ্যালঘু জনগোষ্ঠী রয়েছে। এই রাজ্যে রাখাইন জনগোষ্ঠীর সংখ্যা প্রায় ৩২ লক্ষ। রাখাইনে বর্তমানে প্রায় সোয়া ৬ লক্ষ রোহিঙ্গা রয়েছে। এছাড়াও রোহিঙ্গা জনগোষ্ঠীর (জোরপূর্বক বলপ্রয়োগে বাস্তুচ্যুত) প্রায় ১২ লক্ষ মানুষ এখন বাংলাদেশে বিভিন্ন ক্যাম্পে অবস্থান করছে। 

রাখাইন অঞ্চলের সামরিক ও কৌশলগত গুরুত্ব: 

অত্যন্ত দারিদ্র্যপীড়িত রাখাইন এলাকাকে সামরিক বিবেচনায় এক সময় প্রায় ‘‘নিশ্চল সামরিক অঞ্চল’’ (মিলিটারি ব্যাকওয়াটার) বিবেচনা করা হতো। পশ্চিম দিকে বাংলাদেশের সঙ্গে সীমান্ত এলাকাকে তাতমাদো কর্তৃপক্ষ ‘‘পশ্চিমের দ্বার’’ বা ‘‘ওয়েস্টার্ন ডোর’’ বলে অভিহিত করে থাকে। রাখাইন এলাকায় তাতমাদো মাঝেমধ্যে দুর্বল রোহিঙ্গা জনগোষ্ঠীর বিরুদ্ধে বিভিন্ন সময় অভিযান পরিচালনা করতো। 

তবে ২০১০-দশকের মধ্যভাগ থেকে রাখাইনে তাতমাদোর সামরিক শক্তির ব্যাপক পরিবর্তন হয়। বিশেষত ২০১৭ সালে রোহিঙ্গা জনগোষ্ঠীর বিরুদ্ধে পরিচালিত নিষ্ঠুর গণহত্যামূলক সামরিক অভিযান (ক্লিয়ারেন্স অপারেশন) পরিচালনার সময় থেকে এ অঞ্চলে ব্যাপক সেনা মোতায়েন (সামরিকীকরণ) করা হয়। একই সঙ্গে রাখাইনের গ্যাস ক্ষেত্রের উন্নয়ন, বাংলাদেশের সঙ্গে সমুদ্র সীমা বিষয়ক বিরোধের প্রেক্ষিতে নৌ শক্তি বৃদ্ধি, চকপিউতে গভীর সমুদ্র বন্দর, স্পেশাল ইকোনমিক জোন তৈরি, সর্বোপরি চীন-মিয়ানমার ইকোনমিক করিডোর- এসব বিষয়সমূহ রাখাইনের কৌশলগত ও সামরিক গুরুত্ব অনেক বাড়িয়ে তোলে। 

আরাকান আর্মি’র সাত কাহন:     

এই মুহূর্তে দক্ষিণ এশিয়ার সবচেয়ে আলোচিত গেরিলা দল হলো আরাকান আর্মি। বামার আধিপত্যপূর্ণ জান্তা-সরকারের শোষণ বঞ্চনার প্রতিবাদে পূর্ণ স্বাধীনতার আশায়, ২০০৯ সালের ১০ এপ্রিল তারিখে মাত্র ২৬ জন আরাকানি তরুণ সহযোগীদের নিয়ে ট্যুর গাইডের জীবন ছেড়ে মেজর জেনারেল তোয়াং ম্রা নায়েঙ ‘‘আরাকান আর্মি’’ প্রতিষ্ঠা করেন। কাচিন ইনডিপেনডেন্ট আর্মির সহায়তায় কাচিন রাজ্যের লাইজায় এই গেরিলা বাহিনী গঠিত হয়। এর পর তাদের সঙ্গে যোগ দিতে থাকে পাথর খনিতে কর্মরত অভিবাসী রাখাইন শ্রমিকরা। সেই থেকেই তাদের বিদ্রোহ শুরু। ক্রমেই বিস্তৃত হতে থাকে সংগঠনটি। রাখাইন জুড়ে ছড়িয়ে পড়ে তাদের জনপ্রিয়তা।

৪৬ বছর বয়সী ক্যারিসমেটিক নেতা (স্বঘোষিত) মেজর জেনারেল তোয়াং ম্রা নায়েঙ বর্তমানে থাকছেন চীন সীমান্তের কাছে শান রাজ্যের পাঙসাঙয়ে। যাকে এএ এর অর্থনৈতিক সদরদপ্তর মনে করা হয়। এএ এর রাজনৈতিক শাখা ‘‘ইউনাইটেড লীগ অব আরাকান’’ (ইউএলএ) এর নেতৃত্বেও রয়েছেন মেজর জেনারেল নায়েঙ। আরাকান আর্মির সদরদপ্তর হলো কাচিন রাজ্যের লাইজায়। এখানে অবস্থান করেন আরাকান আর্মির ভাইস ডেপুটি কমান্ডার ব্রিগেডিয়ার জেনারেল ডা. নিও টোয়ান আং। অন্যদিকে এএ এর একটি ফাংশনাল হেডকোয়ার্টার চিন রাজ্যের পালেটওয়েতে। এমন অদ্ভুত নেতৃত্ব- অবস্থায়ও জেনারেল নায়েঙ এর গেরিলা-সৈনিকরা প্রায় ৫০০ কিলোমিটার দূরে বাংলাদেশ সীমান্ত সংলগ্ন রাখাইনে তাতমাদোর বিরুদ্ধে লড়ছে প্রচণ্ডভাবে। 

২০১৪ সালে এএ- ‘আরাকান ড্রিম ২০২০’ নামে একটি রাজনৈতিক রোড ম্যাপ প্রকাশ করে। এই রোড ম্যাপ প্রকাশের পর থেকে এএ এর জনপ্রিয়তা বাড়তে থাকে। মাত্র এক দশকের মধ্যে গোষ্ঠিটি মিয়ানমারের অন্যতম শক্তিশালী, সুসংগঠিত ও কার্যকর জাতিগত বিদ্রোহী গোষ্ঠী হিসেবে নিজেকে প্রতিষ্ঠিত করে। এর রাজনৈতিক শাখা ‘‘ইউনাইটেড লীগ অব আরাকান’’ ও সফলভাবে তাদের প্রচার চালিয়ে যায়। বিশেষত ২০২০-২০২৩ সালের যুদ্ধ-বিরতি সময়কালে রাখাইনের গ্রামাঞ্চলে (টাউনশিপ এলাকায়) এএ একধরনের সমান্তরাল ছায়া প্রশাসন চালু করতে সক্ষম হয়। প্রশাসনিক এই ব্যবস্থাকে কাজে লাগিয়ে তাদের সশস্ত্র শাখা নতুন সদস্যদের ভর্তি ও প্রশিক্ষণ শুরু করে। 

১৭৮৪ সাল পর্যন্ত আরাকান একটি স্বাধীন রাজ্য ছিল। এই সালে বার্মিজ মান্দালয় রাজ্যের হাতে স্বাধীন আরাকানের পতন ঘটে। আরাকান আর্মি বিভিন্ন সময় আরাকান বা রাখাইনের সেই স্বাধীনতা পুনরুদ্ধারের কথা বলেছে। আরাকান আর্মি প্রধান এক সাক্ষাৎকারে (২০২১) বলেন ‘‘আমাদের আসলে ৩০ হাজারের মতো সৈনিক আছে। আমাদের আপাতত ৩০ হাজার থেকে ৫০ হাজার সৈনিক দরকার। পূর্ব পূরুষের ভূমি পুনরুদ্ধারের জন্য। আমাদের মূল লক্ষ্য ‘‘রাখিতা’’- হারানো সার্বভৌমত্ব ফিরে পাওয়া”। 

তবে এএ এর মুখপাত্র মি. খিয়াং থু খা গত ৪ মার্চ এক অনলাইন নিউজ কনফারেন্সে বলেন- ‘‘আমরা পূর্ণ আত্মনিয়ন্ত্রণের মাধ্যমে ভবিষ্যতে আরাকান রাজ্য গড়ে তুলবো। আমরা স্বাধীনতা চাইনা বরং মিয়ানমারের রাষ্ট্র কাঠামোর অধীনে আমাদের ভবিষ্যৎ গড়বো। আমরা চাই কনফেডারেশন’’। অনেক বিশ্লেষক মনে করে যে, আরাকানে একটি স্বাধীন রাষ্ট্র গঠন বাস্তব সম্মত নয়। মিয়ানমারের রাজনৈতিক বিশ্লেষক কিয়াও সান হ্লাইং আরাকান আর্মির রাজনৈতিক মতবাদ/শাসনতান্ত্রিক ব্যবস্থার উল্লেখ করে বলেন ‘‘দলটি রাজনৈতিকভাবে একদলীয় ব্যবস্থার দিকে ঝুঁকছে তা স্পষ্ট’’। 

মূলত রাখাইন অঞ্চলে বৌদ্ধ রাখাইনদের ঐতিহাসিক অধিকারের জন্য লড়ছে এ সংগঠন, যা রাখাইন জনগোষ্ঠীর মধ্যে অত্যন্ত জনপ্রিয়। আরাকান আর্মিতে পুরুষ সদস্যদের পাশাপাশি সরব অবস্থান নারীদেরও। পুরুষ সদস্যদের সঙ্গে বনে জঙ্গলে প্রশিক্ষণে অংশ নিয়ে জান্তাবাহিনীর ওপর হামলাও করছে। এএ এর সৈন্যবল ২৫-৩০ হাজার (ইন্টেলিজেন্স ও অক্সিলারি সদস্যসহ) বলে মনে করা হয়। 

বিভিন্ন সময় পরিচালিত সামরিক অভিযানে আরাকান আর্মি যে-সব অস্ত্র প্রদর্শন করেছে, তাতে স্বয়ং জান্তা বাহিনীও বিস্ময় প্রকাশ করেছে। আরাকান আর্মির বেশিরভাগ অস্ত্র ও গোলাবারুদের জোগানদাতা কাচিন ইনডিপেনডেন্স আর্মি ও তাদের মিত্র ‘‘ইউনাইটেড ওয়া স্টেট আর্মি’’। থাইল্যান্ড-মিয়ানমারের সীমান্তে কালোবাজারিদের কাছ থেকে তারা অস্ত্র-গোলাবারুদ ক্রয় করে বলেও জানা গেছে। অসমর্থিত সূত্রের প্রকাশ, ওই সীমান্ত এলাকা দিয়ে প্রভাবশালী কিছু পশ্চিমা দেশ থেকেও অস্ত্র সরঞ্জামাদি আসছে। টাইমস অব ইন্ডিয়ার এক প্রতিবেদন থেকে জানা যায়, এএ এর বেশিরভাগ অস্ত্র পায় চীন থেকে। আরাকান আর্মির ভান্ডারে উন্নত অস্ত্র ছাড়াও তাদের সদস্যদের জন্য ভালো পোষাক, খাবার ও রেশনের ব্যবস্থা রয়েছে। 

রাখাইন আর্মি গেরিলা সংগঠন হলেও এর রয়েছে অনেকগুলো সুগঠিত পদাতিক ব্যাটালিয়ন। উল্লেখ্য এএ এর কয়েক হাজার গেরিলা কাচিন, শান ও সাগাইং অঞ্চলে অন্য জাতিগত সশস্ত্র গোষ্ঠী বা ইএও এর সঙ্গে যুক্ত হয়ে তাতমাদোর বিরুদ্ধে যুদ্ধ করছে। ২০১৫ এর আগস্টে বাংলাদেশের বান্দরবান সীমান্তে এএ গেরিলাদের সঙ্গে বাংলাদেশ সীমান্তরক্ষীদের এক বড় ধরনের সংঘর্ষ ঘটেছে বলে এএ দাবি করেছিল। 

আরাকান আর্মির বর্তমান যুদ্ধ কৌশল: 

ইন্সারজেন্সি, বৈপ্লবীক যুদ্ধকে সাধারনত ৩ টি পর্বে বিভক্ত করা হয়। সাংগঠনিক পর্ব, গেরিলা যুদ্ধ পর্ব ও সামরিক অভিযান পর্ব। বলা যায়, এএ এখন গেরিলা পর্ব থেকে সামরিক অভিযান পর্বে কার্যক্রম পরিচালনা করছে। গেরিলা ইউনিটগুলো (ব্যাটালিয়ন) এখন প্রায় নিয়মিত বাহিনীর মতো যুদ্ধ করছে। বৌদ্ধ অধিবাসীদের মাঝে ব্যাপক জনসমর্থন থাকায় গ্রামাঞ্চলে জনগণের সঙ্গে মিশে যুদ্ধ পরিচালনা করতে পারছে। আরাকান আর্মি যুদ্ধ করছে দুধর্ষ তামিল টাইগারদের মতো। এএ এর গতিশীল নেতৃত্বের সঙ্গে সঙ্গে তাদের অস্ত্র সরঞ্জামাদি ও রেডিও কম্যুনিকেশন আলোচনায় আছে। জান্তা কর্তৃপক্ষ অনেক টাউপশিপে ইন্টারনেট যোগাযোগ, টেলিফোন বন্ধ করলেও এএ স্যাটেলাইটের মাধ্যমে তাদের আভিযানিক যোগাযোগ চালিয়ে যাচ্ছে। 



বর্তমানে আরাকান আর্মির একটি রনকৌশল হলো সিজ বা অবরোধ বা বিচ্ছিন্ন করা। এরই ধারাবাহিকতায় এএ গুরুত্বপূর্ণ কয়েকটি শহর ঘিরে ফেলেছে যেমন মংডু, বুধিডং ও সিতওয়ে। এএ সাম্প্রতিককালে ভিয়েতনামের ভিয়েতকং বা হামাস গেরিলাদের অনুসরণে টানেল তৈরি করছে। এ বছরই তারা প্রথমবারের মতো নৌ-মাইন ব্যবহার করেছে। এর ফলে ইতোমধ্যেই পাউকতাও শহরের যুদ্ধে তাতমাদোর নৌ-বাহিনীর ব্যাপক ক্ষয়ক্ষতি হয়েছে। উল্লেখ্য নদী বন্দর পাউকতাও এর যুদ্ধে তাতমাদো ইতিহাসে প্রথম ‘‘ত্রিমাত্রিক যুদ্ধ’’ পরিচালনা করেছিল। যেখানে সেনা, বিমান ও নৌবাহিনী একত্রিতভাবে এএ কে আক্রমণ করে। 

এতোদিন এএ এর রসদ বা লজিসটিকস- বিষয়ক বড় সমস্যা ছিল। তবে চিনের পালেটওয়া দখলের পর ও কালাদান নদী পথ ব্যবহারের ফলে বিষয়টি এখন সহজ হয়েছে। এএ এর আরেকটি চ্যালেঞ্জ হলো- শত শত মাইল দুর্গম পাহাড়ি পথে বিপুল পরিমাণ অস্ত্র সরঞ্জামাদি শান রাজ্য থেকে সাগাইং-ম্যাগওয়ে-চিন (পালেটোয়া) হয়ে রাখাইনে আনা। 

একের পর এক শহরের দখল নিজেদের যেমন আত্মবিশ্বাস বাড়িয়েছে, তেমনই এটি অন্য গেরিলা দলগুলোকে অনুপ্রেরণা জোগাচ্ছে। গত ৪ মার্চ দলের মুখপাত্র খিয়াং তু খা বলেছেন- ‘‘সম্পূর্ণ রাখাইন রাজ্য দখল নেওয়া পর্যন্ত আমরা যুদ্ধ চালিয়ে যাব’’। মনোবলে বেশ উজ্জীবিত হলেও দুটি বিষয়ের উপর এএ এর আগামী দিনের অভিযানিক অগ্রগতি নির্ভর করছে। প্রথমত সাংগঠনিক। বিশেষত ছোট-দলে গেরিলা যুদ্ধে অভ্যস্ত আরাকান আর্মি ‘‘মোবাইল ওয়ারফেয়ার’’ বা চলন্ত যুদ্ধে কীভাবে ব্যাটালিয়ন আকারের সৈন্যবল অবস্থান পরিবর্তন করবে বা মুভ করাবে। দ্বিতীয়টি হলো কৌশলগত। বর্ষা মৌসুমের আগেই এএ রাজধানী শহর সিথওয়ে ঘেরাও করে প্রচণ্ড আক্রমণের মাধ্যমে এটি দখলের চেষ্টা করবে কিনা। তবে এর বিকল্প কৌশল হতে পারে, সিথওয়ের রক্তক্ষয়ী যুদ্ধের পরিবর্তে অপেক্ষাকৃত দুর্বল প্রতিরক্ষার অন্যান্য শহরগুলো আগে দখল করা। 

মিয়ানমার সামরিক বাহিনীর (তাতমাদো) বৃত্তান্ত: 

আরাকান স্টেটটি সামরিক দিকে থেকে সামরিক বাহিনী বা তাতমাদোর ‘’ওয়েস্টার্ন কমান্ড’’ (রিজিওনাল মিলিটারি কমান্ড) এর অন্তর্ভুক্ত। এর সদর দপ্তর মধ্য আরাকানের ‘‘আন’’ শহরে অবস্থিত। এটি রাজধানী নেপিদোস্থ সেনাসদর থেকে পরিচালিত ‘‘ব্যুরো অব স্পেশাল অপারেশন (বিএসও)-৩’’ এর নিয়ন্ত্রণাধীন। বিএসও অনেকটা পশ্চিমা সেনাবাহিনীর ‘‘আর্মি গ্রুপ’’ কমান্ডের মতো। রাজধানী সিথত্তয়েতে একটি ‘‘রিজিওনাল অপারেশন কমান্ড’’ (স্ট্যাটিক ইউনিট/সদরদপ্তর) রয়েছে। এর কমান্ডার হলেন ব্রিগেডিয়ার জেনারেল মিও মিন লাট। 

আরাকানে তাতমাদোর ৩টি ‘‘মিলিটারি অপারেশন কমান্ড বা এমও সি (ডিভিশন) মোতায়েন করা আছে। যুদ্ধের বাস্তবতায় একটি লাইট ইনফেন্ট্রি ডিভিশনও (এলআইডি) মোতায়েন হয়েছে এ অঞ্চলে, যা চলন্ত যুদ্ধে গুরুত্বপূর্ণ ভূমিকা রাখে। উল্লেখ্য, ডিভিশন বলা হলেও তাতমাদোর এমওসিগুলোর (১০ টি পদাতিক ব্যাটালিয়ন) সৈন্যবল প্রকৃতপক্ষে বাংলাদেশ সেনাবাহিনীর পদাতিক ব্রিগেডের প্রায় সমপর্যায়ের। এমওসি-১৫ মোতায়েন রয়েছে উত্তর আরাকানের বুধিডং এলাকায়, যা বাংলাদেশ সীমান্ত সংলগ্ন এলাকায় কাজ করছে। 

এমওসি-৯ মোতায়েন রয়েছে চকউতো (উত্তর আরাকান ও চিন সীমান্তে) এলাকায়। উল্লেখ্য, গত ৮ ফেব্রুয়ারি এই এমওসি-৯ এর সদরদপ্তর আরাকান আর্মি দখল করেছে। এর অধিনায়ক ব্রিগেডিয়ার জেনারেল জও মিনতানকে আটক করেছে এএ। মিনবাও টাউনশিপে ৯ম সেন্ট্রাল মিলিটারি ট্রেনিং স্কুল অবস্থিত। দক্ষিণ আরাকানের টংগপ অঞ্চলে নিয়োজিত রয়েছে এমওসি-৫। 

প্রত্যেক এমওসিতে রয়েছে ৩টি করে ‘‘ট্যাকটিকাল অপারেশন কমান্ড বা টিওসি’’ (ব্রিগেড)। প্রত্যেক টিওসি’র আওতায় কাজ করে ৩টি করে পদাতিক ব্যাটালিয়ন। উল্লেখ্য, তাতমাদোর পদাতিক ব্যাটালিয়নের বর্তমান জনবল ২০০-৩০০ এর মতো। বার্মা বিষয়ক গবেষক এনথনি ডেভিসের মতে বর্তমানে আরাকানে তাতমাদোর সৈন্যবল কমপক্ষে ১৫ হাজার। তবে গত ৪ মাসের যুদ্ধে তাতমাদোর জানমালের অপ্রত্যাশিত ক্ষতি হয়েছে। উল্লেখযোগ্য সংখ্যক সিনিয়র কমান্ডার হতাহত হয়েছে। কয়েক বছর রিক্রটমেন্ট বন্ধ থাকায় যুদ্ধক্ষেত্রে শক্তি বৃদ্ধি (রিইনফোর্সমেন্ট) করা সম্ভব হচ্ছে না। এনথনি ডেভিসের মতে রাখাইন যুদ্ধক্ষেত্রে আরাকান আর্মির সৈন্যবলও ১৫ হাজার এর মতো। যদিও এএ কর্তৃপক্ষ দাবি করছে তাদের জনবল ২৫-৩০ হাজার। 

গবেষক এনথনি ডেভিস মনে করেন যে, আক্রমকারী হিসেবে এএ এর এই সৈন্যবল (১৫ হাজার) সুবিধাজনক অবস্থানের নয়। এদিকে তাতমাদোর আরো একটি সুবিধা হলো অন্য রাজ্যের তুলনায় রাখাইন ইয়াঙ্গুনের অধিকতর নিকটবর্তী এবং যেখানে জল ও আকাশ পথে রসদ সামগ্রী পাঠানো সহজতর। 

রাখাইনে অবস্থিত ‘‘ধ্যান্যাবাদী রিজিওনাল কমান্ড’’ মিয়ানমারের ৫টি নেভাল রিজিওনাল কমান্ডের অন্যতম। এর রিজিওনাল কমান্ডার হলো কমোডর ট্রে নেইং। আরাকানের চকপিউতে রাখাইনের সবচেয়ে বড় নৌবাহিনীর ঘাঁটি (ধান্যবাদী নেভাল বেস) অবস্থিত। সিথওয়েতে রয়েছে নির্মাণাধীন ‘‘শোয়েমিন গান’’ নৌঘাঁটি। দক্ষিণ আরাকানের স্যান্ডওয়েতে একটি ছোট নৌঘাঁটি রয়েছে। চকপিউতে স্পেশাল ইকোনমিক জোনের কাছে একটি সাবমেরিন বেজ (ওউনচিয়েন দ্বীপ) গড়ে উঠেছে। সাম্প্রতিক কালে আরাকান আর্মির আক্রমণে জান্তা নৌ-বাহিনীর (তাতমাদো ইয়াং) ব্যাপক ক্ষয়ক্ষতি হয়েছে। এএ প্রথম বারের মতো নৌ-মাইন ব্যবহার করেছে।

সিথওয়ে ও আন-এ রয়েছে তাতমাদোর সামরিক বিমান বন্দর। ম্যাগওয়ে রিজিওয়নের (আরাকানের পূর্বে) ম্যাগওয়ে শহরে রয়েছে গুরুত্বপূর্ণ বিমান ঘাঁটি। এখান থেকেই রাখাইনে ফিক্সড উইং বিমানের (যেমন জঙ্গি বিমান) আক্রমণ পরিচালনা করা হচ্ছে। বর্তমানে তাতমাদোর স্থল বাহিনী ও নৌবাহিনীর কার্যক্রম বাধাগ্রস্ত হওয়ায় আক্রমণ পরিচালনা ও সরবরাহ ক্ষেত্রে বিমান বাহিনী (তাতমাদো লে) অত্যন্ত গুরুত্বপূর্ণ ভূমিকা পালন করছে। কিন্তু বিভিন্ন কারণে জান্তা বিমান বাহিনীর সক্ষমতাও কমছে। আর্থিক সংকট ও ইউক্রেন-রাশিয়া যুদ্ধের জন্য স্পেয়ারস পার্টস ক্রয়, সার্ভিসিং এবং রক্ষণাবেক্ষণ ব্যাহত হচ্ছে। 

সামরিক বাহিনী বা তাতমাদোর কৌশল: 

৭৫ বছর ধরে অসংখ্য বিদ্রোহী গোষ্ঠীর (বর্তমানে প্রায় ২০ টি) বিরুদ্ধে যুদ্ধ করে বার্মাকে এখনও একত্রিত রেখেছে তাতমাদো। এই যুদ্ধ- অভিজ্ঞতার জন্য তাতমাদোকে ‘‘জঙ্গল আর্মি’’, ‘‘বাংকার আর্মি’’ বলা হয়। তবে এই দুর্ধর্ষ বাহিনীর বিরুদ্ধে গণহত্যা, নারী নির্যাতন ও মানবাধিকার লঙ্ঘনের গুরুতর অভিযোগ আছে। তাতমাদোর সামরিক ডকট্রিন হলো- ‘‘আধুনিক সময়ে জনযুদ্ধ’’ (পিপলস ওয়ার আন্ডার মডার্ন কন্ডিশন)। কৌতুককর হলো, তাতমাদো এখন নিজ দেশের জনগণের বিরুদ্ধেই যুদ্ধ চালিয়ে যাচ্ছে। তাতমাদো আরাকান আর্মির বিদ্রোহ মোকাবিলায় তাদের নিষ্ঠুর ‘‘কাউন্টার ইনসারজেন্সি’’ কৌশল প্রয়োগ করছে। তাতমাদোর একটি কুখ্যাত কৌশল হলো ‘‘ফোর কাট’’ স্ট্রাটেজি। এর মাধ্যমে তারা যুদ্ধ-কবলিত অঞ্চলে যোগাযোগ, খাদ্য, চিকিৎসা ব্যবস্থা ও জনগণ থেকে বিচ্ছিন্ন করে ফেলে। এর ফলে রাখাইনের সাধারণ মানুষ চরম কষ্টের মধ্যে আছে। 

আরাকান আর্মি মিয়ানমারের এই ‘নতুন ফ্রন্টে’ জান্তা সরকার (স্টেট অ্যাডমিনিস্ট্রেশন কাউন্সিল) এর সামরিক বাহিনীর বিরুদ্ধে ব্যাপক সাফল্য লাভ করেছে। বর্তমান ‘‘ব্যাটল ডিনামিক্সে’’ (যুদ্ধ গতিপথে) অনেক কৌশলগত পরিবর্তন এসেছে। জান্তা বাহিনী বর্তমানে ব্যাপকভাবে বিমান আক্রমণ ও আর্টিলারি আক্রমণ চালাচ্ছে। এতে অসংখ্য বেসামরিক নাগরিক হতাহত, বাস্তুচ্যুত ও ঐতিহাসিক স্থাপনা ক্ষতিগ্রস্ত হচ্ছে। যুদ্ধের আরেকটি গুরুত্বপূর্ণ লক্ষণীয় বিষয় হলো, এই যুদ্ধ এখন গ্রাম থেকে শহরে ছড়িয়ে পড়েছে। আরাকান আর্মির অব্যাহত যুদ্ধ জয়ে অনেক এলাকা ও ভূমি নিয়ন্ত্রণের ফলে তাতমাদো রাখাইনের গুরুত্বপূর্ণ জলপথ ও সড়কপথ ব্যবহার করতে পারছে না। এর ফলে সৈন্য প্রেরণ ও রসদপত্র সরবরাহের ক্ষেত্রে আকাশ পথই (বিমানবাহিনী) এখন প্রধান ভরসা। এএ এর তীব্র আক্রমণের মুখে ‘‘প্রতিরক্ষামূলক (ডিফেন্সিভ) অবস্থান’’ নিয়েছে এই বাহিনী। 

যুদ্ধের বলী রাখাইনের সাধারণ জনগণ: 

গত প্রায় ৩ মাস ধরে জান্তাবাহিনী রাখাইন রাজ্যে সড়ক ও জল পথে চলাচল বন্ধ রেখেছে। তাতামাদো কুখ্যাত ‘ফোর কাট কৌশল’ প্রয়োগ করছে। ফলে সাধারণ জনগণের দুর্ভোগ বিশেষত খাদ্যাভাব এখন চরমে। উত্তর আরাকানে সীমান্ত বাণিজ্যসহ সাধারণ ব্যবসা বাণিজ্যও প্রায় বন্ধ। এএ দখলকৃত শহরগুলো এখনো জনশূন্য। জ্বালানির মূল্য বৃদ্ধির জন্য এএ অধিকৃত এলাকাতেও চলাচল সীমিত। তাতমাদোর বিমান ও গোলন্দাজ আক্রমণে শত শত বেসামরিক নাগরিক হতাহত হয়েছে। 

এখন পর্যন্ত এই যুদ্ধে রাখাইনের প্রায় ৪ লক্ষ মানুষ বাস্তুচ্যুত হয়েছে। জাতিসংঘের একটি প্রতিবেদন বলছে ২০২১ সালের পর অদ্যাবধি গৃহযুদ্ধে মিয়ানমারের প্রায় ২৭ লক্ষ মানুষ বাস্তুচ্যুত হয়েছে। রাখাইনের জনসাধারণ বর্তমান সংঘাত নিয়ে কি ভাবছে? এ প্রসঙ্গে ‘‘দি ইরাবতী” লিখেছে ‘‘রাখাইনের জনগণ এএ এর বিজয়ে উৎসাহিত। কিন্তু তারা চায় এই যুদ্ধ এখনই থামুক। অনাহারের ফলে তাঁরা খুব কষ্টে আছে“। বলা যায়, রাখাইন এখন দুর্ভিক্ষের দ্বারপ্রান্তে। 

আরাকান যুদ্ধের সর্বশেষ পরিস্থিতি: 

বর্তমানে মংডু, রাথেডং, বুথিডং ও সিথওয়ে শহরের আশেপাশে প্রচণ্ড যুদ্ধ চলছে। রাজ্যের রাজধানী তথা প্রধান প্রশাসনিক কেন্দ্র হলো সিথওয়ে বা আকিয়াব শহর। যুদ্ধের ভয়ে এলাকার অধিকাংশ অধিবাসী শহর ছেড়ে পালিয়েছে। বিশেষত সচ্ছল নাগরিকগণ রেঙ্গুনে চলে গেছে। বর্তমানে সিথওয়ে শহরে মূলত রোহিঙ্গারাই আছে। কারণ তাঁদের যাওয়ার কোন জায়গা নেই। 

সিথওয়ের ‘‘ছাপায়া কোয়ার্টার’’ এলাকায় মিন পেইং জিন রোডের নীল রঙের সুদৃশ্য ২ নং বাড়িটি এখন বন্ধ। এটিই সিথওয়ের বাংলাদেশ কনসুলেট অফিস। নিরাপত্তার অভাবে বাংলাদেশের কুটনীতিকগণ এখন সবাই রেঙ্গুনে। তাতমাদো কৌশলগতভাবে অত্যন্ত গুরুত্বপূর্ণ এই প্রাদেশিক রাজধানী শহর রক্ষার জন্য ব্যাপক প্রতিরক্ষা ব্যবস্থা নিয়েছে। এদিকে শহরের দিকে অগ্রসর আরাকান আর্মি সিথওয়েস্থ ‘‘রিজিওনাল অপারেশন কমান্ডকে’’ অস্ত্র সমর্পণের জন্য আহ্বান জানিয়েছে। জানা গেছে, রাজধানীর বেশ কিছু গুরুত্বপূর্ণ প্রশাসনিক কর্মকর্তাকে দক্ষিণ দিকের শহর থানডোয়েতে স্থানান্তর করা হয়েছে।

৩ মাস প্রচণ্ড যুদ্ধের পর, গত ১১ মার্চ রাখাইনের দক্ষিণে অবস্থিত রামরি দ্বীপের রামরি শহরের দখল নিয়েছে এএ। এই শহরের নিকটবর্তী চকপিউতে চীনের সহায়তায় গভীর সমুদ্রবন্দর ও চীনের বিশেষ অর্থনৈতিক অঞ্চল গড়ে তোলার কাজ চলছে। চকপিউ থেকে চীনের ইউনান পর্যন্ত ১৭০০ কিলোমিটার দীর্ঘ অর্থনৈতিক করিডোর চালু করেছে বেইজিং। যার মাধ্যমে চীন সরাসরি বঙ্গোপসাগর/ভারত মহাসাগরের সঙ্গে যুক্ত হয়েছে। এভাবে যুদ্ধ এখন অত্যন্ত কৌশলগতভাবে গুরুত্বপূর্ণ এই চকপিউ অঞ্চলে পৌঁছেছে। তবে সিথওয়ে ও চকপিউ অঞ্চল ধরে রাখার জন্য তাতমাদো সর্বাত্মক প্রচেষ্টা চালাবে। 

৯ টি শহর পতনের আলোকে আরাকান আর্মি রাখাইনে অবশিষ্ট সকল জান্তা বাহিনীর ইউনিট/বেসকে আত্মসমর্পণের আহ্বান জানিয়েছে। এএ বলছে তারা আক্রমণ বৃদ্ধি করেছে এবং সকল ঘাঁটির দখল না করা পর্যন্ত তারা এই আক্রমণ থামাবে না। 

বর্তমান পরিস্থিতি মোকাবেলায় তাতমাদোর নতুন কৌশল: 

দেশব্যাপী বিরোধী শিবিরের টানা প্রতিরোধ এবং বিশেষ করে এএ এর কাছে রাখাইনের বিশাল এলাকার (প্রায় অর্ধেক) নিয়ন্ত্রণ হারিয়ে জান্তা সরকার এখন একেবারেই কোণঠাসা। অবস্থা বুঝে সামরিক ও পুলিশ বাহিনীর অনেকেই জান্তার পক্ষ ছেড়ে বিরোধী শিবিরে যোগ দিয়েছে। টিকে থাকার জন্য নেপিডো জান্তা-সরকার মরিয়া হয়ে বেশকিছু অদূরদর্শী পদক্ষেপ নিয়েছে। সম্প্রতি গণচীনের মধ্যস্থতায় থ্রি ব্রাদারহুড অ্যালায়েন্সের সঙ্গে একটি যুদ্ধ বিরতি চুক্তিতে পৌঁছানোর উদ্যোগ কার্যত ব্যর্থ হয়। উল্লেখ্য, মিয়ানমার গৃহযুদ্ধে দুই পক্ষের সঙ্গেই খেলছে চীন। ব্যাপক প্রাণহানির কারণে জান্তা সরকার ১০ ফেব্রুয়ারি ঔপনিবেশিক আমলের কন্সক্রিপশন আইন বা বাধ্যতামূলক সামরিক চাকুরির বিষয়টি পুনরুজ্জীবিত করে। কিন্তু আইন করেও জান্তা সরকার আশানুরূপ ফল পায়নি। মিয়ানমারের ওই বয়সের যুবক-যুবতীরা অনেকে গা ঢাকা দিয়েছে। অনেকেই দেশ ছাড়ার পাঁয়তারা করছে। 

রাখাইনে এখনও প্রায় সোয়া ৬ লক্ষ রোহিঙ্গা রয়েছে। জান্তা-সরকার শেষমেষ দলে টানার চেষ্টা করছে এই অসহায় রোহিঙ্গাদের। যাদের উপর ব্যাপক গণহত্যা চালিয়ে তারাই ২০১৭ সালে প্রায় ৮ লক্ষাধিক রোহিঙ্গাকে দেশ ছাড়তে বাধ্য করেছিল। এখন তারা প্রতিশ্রুতি দিচ্ছে জান্তার হয়ে সামরিক বাহিনীতে যোগ দিয়ে আরাকান আর্মির বিরুদ্ধে যুদ্ধ করলে রোহিঙ্গাদের নাগরিক হিসেবে স্বীকৃতি দেয়া হবে। এভাবে তারা রণাঙ্গনে রোহিঙ্গাদের আরাকান আর্মির মুখোমুখি করার ও মানব ঢাল হিসেবে ব্যবহারের অপকৌশল নিয়েছে। 

ইতোমধ্যে কয়েকশো রোহিঙ্গা তরুনকে সামরিক প্রশিক্ষণ দেয়ার সংবাদ মিডিয়াতে প্রচারিত হয়েছে। এদিকে আরাকান আর্মি রোহিঙ্গা তরুণদের সামরিক প্রশিক্ষণ না নিয়ে পালিয়ে যেতে বলছে। উল্লেখ্য অতীতে বিভিন্ন সময় জান্তা সরকার অত্যন্ত কৌশলে রাখাইন ও রোহিঙ্গা সম্প্রদায়কে বিভক্ত করে রেখেছে। 

এ দিকে এএ নিয়ন্ত্রিত এলাকাগুলোতে রোহিঙ্গাদের সঙ্গে তাদের এক ধরনের স্বস্তিমূলক সম্পর্ক গড়ে উঠেছে বলে জানা যায়। কিছু কিছু প্রশাসনিক কাজেও রোহিঙ্গাদের নিয়োগ দেয়া হয়েছে। রোহিঙ্গারাও আরাকান আর্মিতে যোগ দিচ্ছে বলে খবর পাওয়া যাচ্ছে। উল্লেখ্য, রোহিঙ্গা প্রত্যাবাসনে উদার হলেও এএ এখনও রোহিঙ্গাদের নাগরিকত্বের অধিকারকে সুস্পষ্টভাবে স্বীকৃতি দেয়নি। 

আগামীতে রাখাইনে কি হতে যাচ্ছে?

এএ এখন পর্যন্ত ১৮০ টির বেশী জান্তা ঘাঁটি এবং ফাঁড়ি দখল করেছে। এর মধ্যে রয়েছে ১৬ টি গুরুত্বপূর্ণ সামরিক ঘাঁটি। একই সঙ্গে তারা রাখাইন রাজ্যের ৯ টি শহরঃ চকউতো, পাউকতো, মিনবায়া, ম্রাউক-উ, তাংপিও লেট ইয়ার, মিয়াবান, পান্নাজিওন, রামরি ও রাথেডং দখল করেছে। 

এখন উত্তর রাখাইনে যুদ্ধ চলছে টেকনাফ অঞ্চলের ওপারে। এখানে এমওসি-১৫ (ডিভিশন) মোতায়েন রয়েছে। এর সদর দপ্তর হলো বুধিডং-এ। মংডুতে বিজিপির গুরত্বপূর্ণ সদরদপ্তর রয়েছে। হারোনো ঘাঁটিগুলো পুনরুদ্ধারের জন্য আগামী দিনে তাতমাদো রাখাইনের এএ অবস্থানের উপর সর্বাত্মকভাবে আক্রমণ করতে পারে। বিশেষত যদি মিয়ানমারের অন্য ফ্রন্টে গেরিলাদের আক্রমণের গতি কমে যায়। এমন পরিস্থিতিতে, উত্তর ও মধ্য রাখাইনের যুদ্ধ ভয়াবহ রূপ লাভ করবে। তখন ২০১৭ এর মতো রোহিঙ্গা ঢল, এমনকি রাখাইন ঢলও নামতে পারে। অন্যদিকে এএ এর আক্রমণে মংডু ও বুধিডং এর পতন হলে জান্তা সরকারের শত শত সীমান্তরক্ষী ও সেনা সদস্য বাংলাদেশে আশ্রয় নেওয়ার সম্ভাবনা আছে। 

ধারণা করা হচ্ছে যে, আগামী দিনগুলোতে মংডু, বুধিডং, সিথওয়ে ও চকপিউ ইত্যাদি গুরুত্বপূর্ণ এলাকার লড়াই অত্যন্ত রক্তপাতময় হতে পারে। এইসব অঞ্চলে তাতমাদো নিজেদের রক্ষার জন্য ব্যাপক ধ্বংষযজ্ঞ চালাতে পারে, বিশেষত বিমান, নৌ ও গোলন্দাজ শক্তির সাহায্যে। এর জন্য বেসামরিক নাগরিকদের ব্যাপক ক্ষয়ক্ষতি হতে পারে। তাতমাদোর একটি গুরুত্বপূর্ণ কৌশল হলো, যুদ্ধ বিরতি ও শান্তি আলোচনা। তারা এক ফ্রন্টে যুদ্ধ বিরতি স্থাপন করে, অন্যফ্রন্টে যুদ্ধ চালিয়ে যায়। রাখাইনের ক্ষেত্রেও এমন হতে পারে। 

কোন কোন বিশ্লেষক মনে করেন, এ বছরের মধ্যেই আরাকান আর্মির হাতে সমগ্র রাখাইনের পতন হবে। গত ১২ মার্চ ২০২৪ থেকে রাখাইনের মেট্রিকুলেশন পরীক্ষা শুরু হয়েছে। এপ্রিলের ২য় সপ্তাহে মিয়ানমার ও রাখাইনের সবচেয়ে গুরুত্বপূর্ণ উৎসব ‘‘থিনজিয়ান বা সাংক্রান (জল উৎসব)’’ অনুষ্ঠিত হবে। এ বিষয়গুলো আরাকান আর্মির সামরিক অভিযানকে ব্যাহত করতে পারে। এ দিকে আগামী মে মাস থেকে মিয়ানমারে বর্ষা মৌসুম শুরু হচ্ছে। এর ফলে প্রচুর বৃষ্টিপাতময় এই সময় বিশেষত মে-অক্টোবর উভয় বাহিনীর জন্যই যুদ্ধকে কঠিন করে ফেলবে। অর্থাৎ এই বছরের মে মাসের মধ্যে অর্থাৎ বর্ষা আসার আগে আরাকান আর্মি অধিকতর বড় অভিযানিক অগ্রগতি অর্জন না করলে এ বছরটি হয়তো রাখাইন এর গুরুত্বপূর্ণ কিছু অঞ্চল ধরে রাখতে সক্ষম হবে তাতমাদো। এই অচলাবস্থায় গুরুত্বপূর্ণ সামরিক ও কুটনৈতিক সুবিধা পাবে জান্তা সরকার। ডুবন্ত জান্তা সরকারের জন্য যেটি হবে লাইফ লাইন। 

রাখাইনের পতন নিয়ে চূড়ান্ত কথা বলার সময় এখনও হয়নি। রাখাইনে যুদ্ধ জান্তা সরকারের এক ধরনের বাঁচা-মরার লড়াই। রাখাইনকে তারা মোটেই সহজে ছেড়ে দেবে না। এছাড়াও চকপিউ অঞ্চলে চীনের মহাগুরুত্বপূর্ণ বিনিয়োগের জন্য চীনের মধ্যস্থতায় এক ধরনের সমঝোতা ও হতে পারে। এএ বেশী থেকে বেশী অঞ্চল দখল করে নিগোসিয়েশনে শক্তিশালী অবস্থানে থাকার চেষ্টা করবে। বৃহত্তর স্বায়ত্তশাসন যেমন শান রাজ্যের ওয়া স্টেটের মতো মর্যাদায় আরাকান আর্মি কেন্দ্রের সঙ্গে সমঝোতাও করতে পারে। 

তাতমাদো অত্যন্ত শক্তিশালী, দক্ষ, কৌশলী ও চতুর একটি প্রতিষ্ঠান। যা প্রত্যক্ষ বা পরোক্ষভাবে প্রায় ৭ দশক মিয়ানমার শাসন করেছে। নিজ জনগণের উপর গণহত্যা, নির্যাতন চালানোর ফলে তাতমাদো এখন জন বিচ্ছিন্ন। তারা মনোবলও হারিয়েছে। তবুও দীর্ঘ সময় ধরে দেশ পরিচালনার প্রাতিষ্ঠানিক জ্ঞান থাকায়, অতীতে বিভিন্ন কৌশলের মাধ্যমে তারা জাতিগত সশস্ত্র গোষ্ঠীগুলোর আন্দোলন ম্যানেজ করেছে বা চরম নিষ্ঠুরভাবে তা প্রতিরোধ করেছে। যদি চলমান সকল ফ্রন্টে গেরিলা দলগুলোর অব্যাহত চাপ থাকে, বিশেষত কেন্দ্রীয় বামার হার্টল্যান্ডে বামার জনগোষ্ঠির ‘‘পিপলস ডিফেন্স ফোর্স’’ ও আক্রমণ অব্যাহত রাখে। একই সঙ্গে যদি চীন জান্তা সরকারের ওপর থেকে সমর্থন প্রত্যাহার বা অন্তত পক্ষে নিরপেক্ষ থাকে, তাহলে হয়ত এক বছরের মধ্যে আরাকান আর্মি সম্পূর্ণভাবে রাখাইনের নিয়ন্ত্রণ নিতে সক্ষম হবে।

শেষের কথা: একটা বিষয় নিশ্চিত যে, সময় সাপেক্ষ হলেও রাখাইনে বড় ধরনের পরিবর্তন হতে যাচ্ছে এবং তাতমাদোর এমন শক্তিশালী অবস্থানে আর থাকবে না। ফলাফল যাই হোক, রাখাইনের যুদ্ধ কোনোভাবেই জান্তা সরকারকে দীর্ঘ দিন বাঁচিয়ে রাখবে না। এই সরকার ইতোমধ্যে রাজনৈতিক, অর্থনৈতিক ও সামরিকভাবে দুর্বল হয়ে পড়েছে। মিয়ানমারের কেন্দ্রে কাবুলের মতো জান্তা সরকারের পতন না হলেও চীনের মধ্যস্থতায় আলোচনার মাধ্যমে বড় ধরনের পরিবর্তন হতে পারে। ভারত, চীন, যুক্তরাষ্ট্রের নিজ নিজ ভূ-রাজনীতির স্বার্থে রাখাইনে আরো জটিল পরিস্থিতি তৈরী হতে পারে। এটি প্রক্সি যুদ্ধের নতুন ক্ষেত্রও হতে পারে। আবার অপ্রত্যাশিত নতুন কিছু সম্ভাবনাও আসতে পারে। 

রাখাইনের পরিস্থিতি দিন দিন জটিল হচ্ছে। ২০০৮ সালে মংডু শহরে আমার দেখা সরকারি হাসপাতালটির কার্যক্রম বন্ধ করে এটিকে এখন সেনা ক্যাম্পে পরিণত করা হয়েছে। ঢাকার উচিত রাখাইন যুদ্ধ- পরিস্থিতি গভীরভাবে মনিটর করা। বিগত বছরগুলোতে এ বিষয়ে অনেক দুর্বলতা ছিল। বাংলাদেশকে নতুন পরিস্থিতির আলোকে নিজের স্বার্থ বিশেষত রোহিঙ্গা প্রত্যাবাসন, সীমান্ত নিরাপত্তা ও অর্থনৈতিক সম্ভাবনাগুলো কাজে লাগাতে হবে। এর জন্য কূটনীতিসহ বিভিন্ন ক্ষেত্রে ব্যাপক প্রস্তুতি ও সক্ষমতা বৃদ্ধি প্রয়োজন। এর মধ্যে অন্যতম হলো- সামরিক ক্ষেত্রে ‘‘ক্রেডিবল’’ ‘‘ডেটারেন্স’’ অর্জন।

রাখাইনে বাংলাদেশের সঙ্গে অন্য দেশের ‘‘কনফ্লিক্ট অব ইন্টারেস্ট’’ হতে পারে। কারও উপর নির্ভরশীল না হয়ে, নিজস্ব কূটনীতি-কৌশল দিয়ে স্বার্থ উদ্ধার ও সংকটমুক্ত হয়ে বিপদ কাটাতে হবে। রাখাইনের নতুন বাস্তবতার সঙ্গে সঙ্গে বান্দরবানের পূর্ব সীমানায় অবস্থিত (৭৫ কিলোমিটার সীমান্ত) মিয়ানমারের চিন রাজ্যের পরিস্থিতিও মনিটর করা প্রয়োজন। যা বাংলাদেশে খুব কম আলোচনা হয়। সেখানে ‘‘চিন ন্যাশনাল ফ্রন্ট’’ প্রায় ৭০% এলাকার নিয়ন্ত্রণ নিয়েছে। চিন ও রাখাইনের উত্তাপ, উত্তেজনা যেন পার্বত্য চট্টগ্রামের নিরাপত্তাকে বিঘ্নিত না করে সেটাও গুরুত্ব দিয়ে দেখা দরকার। 

বাংলাদেশের উচিত আরাকান আর্মি ও প্রবাসী ‘‘জাতীয় ঐক্য সরকার’’ (এনইউজি) এর সঙ্গে অনানুষ্ঠানিক যোগাযোগ করা। একটি সম্ভাব্য ভবিষ্যতের সম্পর্ক স্থাপন করা। এখানে বর্তমান নেতৃত্বের দক্ষতা ও দূরদর্শিতা প্রদর্শনেরও একটি বড় সুযোগ ও পরীক্ষা। যুদ্ধ-শেষে শান্তি নামুক অপরূপ আরাকানে।

মো. বায়েজিদ সরোয়ার: অবসরপ্রাপ্ত ব্রিগেডিয়ার জেনারেল, গবেষক (bayezidsarwar792@gmail.com) </description><guid isPermaLink="false">https://www.kalbela.com/opinion/sub-editorial/75628</guid><pubDate>Sun, 24 Mar 2024 13:38:35 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/24/image-75628-1711268137.webp"/></item><item><title>প্রশাসন ও সাংবাদিক ভুল পথে!</title><link>https://www.kalbela.com/ajkerpatrika/joto-mot-toto-path/75507</link><description>গত কয়েক দিনে এ বিষয়ে অনেক ফোন পেয়েছি। তারা কেউ কেউ এ বিষয়ে লিখতে অনুরোধ করেছেন। কেউ মন্তব্য চেয়েছেন। এসব অনুরোধে বিব্রত হই। কারণ বিষয়গুলো স্পর্শকাতর। আবার আনন্দও পাই। কারণ যারা অনুরোধ করেন, তারা আমার সুহৃদ। তাই তারা আমার কাছে শুনতে চান। ভালোমন্দ বুঝতে চান। প্রশাসন ও সাংবাদিক দুপক্ষই এ দেশের মানুষ। তারা গুরুত্বপূর্ণ মানুষ। উভয়পক্ষই মানুষের কল্যাণে কাজ করেন। কিন্তু জাতীয়ভাবে আমাদের মধ্যে পারস্পরিক শ্রদ্ধাবোধ ও আস্থা নেই। আমরা একে অন্যকে প্রতিপক্ষ মনে করি। মনস্তাত্ত্বিকভাবে আমরা একে অন্যের প্রতি ঈর্ষান্বিত। তাই অনেক সময় আমরা ধৈর্যচ্যুত হই। সমঝোতা ও সহযোগিতার বদলে আমরা পরস্পরকে হেয় করে তৃপ্তিবোধ করি। এমন মনোভাব জাতির জন্য কল্যাণকর নয়। এমনটি আমাদের কাম্য নয়। এতে আলোচনার ঝড় ওঠে। ফলে উভয়পক্ষ হেয়প্রতিপন্ন হন। কেউ বলেন, লোকাল সাংবাদিকরা নিজেদের নানারকম স্বার্থ হাসিলের জন্য বাড়াবাড়ি করেন। তারা হলুদ সাংবাদিকতা করেন। অন্যদিকে কেউ কেউ বলেন, প্রশাসন বাড়াবাড়ি করে। তারা ক্ষমতার অপব্যবহার করেন। তাদের এমনটি করা সমীচীন নয়। আবার কিছু লোক মনে করেন, উভয়পক্ষই ক্ষমতার অপব্যবহার করেন। সাংবাদিকরা তার কলমকে হাতিয়ার করে প্রশাসনকে জিম্মি করতে চায় এবং প্রশাসনের হাতে আইনের খড়গ থাকায় তারা উত্তপ্ত থাকেন এবং ধরাকে সরা জ্ঞান করেন। এতে প্রতীয়মান হয়, প্রশাসন এবং সাংবাদিক উভয়পক্ষই ভুল পথে আছেন। উভয়পক্ষেরই আত্মসমালোচনা করা ও সংশোধন হওয়া দরকার। এ প্রসঙ্গে কয়েকটি উদাহরণ দেওয়া যেতে পারে। ২০০৭-০৮ সালে আমি শিক্ষা মন্ত্রণালয়ের অতিরিক্ত সচিব। তখন শিক্ষা বিটের সাংবাদিকদের কারও না কারও সঙ্গে আমার প্রতিদিনই দেখা হতো। তাদের একজন সরকারি কলেজের একজন অধ্যাপকের বদলির তদবির করেন। তিনি এটাও বলেন যে, তিনি মন্ত্রিপরিষদ সচিবের (তৎকালীন) কাজিন। মন্ত্রিপরিষদ সচিব বিদেশ যাওয়ার আগে বলে গেছেন আজকেই যাতে বদলি করে দেওয়া হয়। মন্ত্রিপরিষদ সচিবের রেফারেন্সটা আমার বিশ্বাস হয়নি। কারণ তিনি তখন আমাকে খুব স্নেহ করতেন (উল্লেখ্য, তিনি ড. সা’দত নন। ড. সা’দত তখন অবসরপ্রাপ্ত)। তিনি অন্য একজন। আমার মনে হয়েছে, মন্ত্রিপরিষদ সচিব, এ ধরনের কথা বলতে পারেন না। কিছু বলার থাকলে তিনি আমাকেই বলতেন। আর কেউ কোনো কাজের জন্য জোরজবরদস্তি করলে আমি স্বাচ্ছন্দ্য বোধ করি না। তাই আমি তাকে কয়েক দিন অপেক্ষা করতে বলি। বাজারে জোর গুজব ছিল যে, ওই সাংবাদিক সাহেব একটি গোয়েন্দা সংস্থার এজেন্ট। সাংবাদিক সাহেব ওইদিন রাতে আমাকে ফোন করে অকথ্য ভাষায় গালমন্দ শুরু করেন। আমি তার ফাঁদে পা দিলাম না। আমি অতি বিনয়ের সঙ্গে বললাম যে, ‘আজ কোনো কারণে আপনার মন খারাপ। আমরা

আরেক দিন কথা বলি।’ এ কথা বলে ফোন রেখে দিই। ফলে সাংবাদিক সাহেবের মিশন ব্যর্থ হয়।

ঘটনাটি আমি কাউকে বলিনি। আমার স্ত্রী, সহকর্মী, বস কাউকেই না। ওই সাংবাদিক সাহেব ২০১০ সালে এক অনুষ্ঠানে আমাকে গাড়ির দরজায় রিসিভ করেন। আমি আপ্লুত অথবা ব্যথিত কোনো মনোভাবই দেখালাম না। আমি স্বাভাবিক থাকলাম। তিনি আমাকে স্কট করে মঞ্চে পৌঁছে দিলেন। এজন্যই বলা হয়, সবুরে মেওয়া ফলে। ডিসি, ইউএনও এবং এসিল্যান্ড সাহেবদের বলব, উত্তেজিত হবেন না। উত্তেজিত হলেই হেরে গেলেন। দৃঢ় থাকুন, তবে আচরণে শোভনীয় থাকুন। আর সব জায়গায় আইন প্রয়োগ করবেন না। ধৈর্য ধরে পরিস্থিতি নিয়ন্ত্রণ করুন।

লেখক: সাবেক সচিব ও গবেষক</description><guid isPermaLink="false">https://www.kalbela.com/ajkerpatrika/joto-mot-toto-path/75507</guid><pubDate>Sun, 24 Mar 2024 03:27:13 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/24/image-75507.webp"/></item><item><title>দ্রব্যমূল্যের ন্যায্যতা মিলবে কীভাবে</title><link>https://www.kalbela.com/ajkerpatrika/joto-mot-toto-path/75506</link><description>দুদিন আগে ফেসবুকে বেশ কয়েকজন লিখেছেন: ‘আলু ৩০ টাকা, বেগুন ২৫ টাকা, পেঁয়াজ ৬০ টাকা দামে বিক্রি হচ্ছে। দাম কমার খবর প্রচার হয় না।’ যশোরের এক কৃষক-সন্তান জানালেন, আমাদের জমিতে অনেক বেগুন হয়েছে। কিন্তু বিক্রি করতে পারছি না। কেননা ভোক্তা অধিকার রাজধানীসহ সারা দেশে দ্রব্যমূল্য নিয়ন্ত্রণে কাজ করছে। গত ২২ মার্চ ‘দৈনিক বণিক বার্তা’র প্রধান শিরোনাম ছিল ‘এক সপ্তাহেও বাস্তবায়ন হয়নি কৃষি বিপণন অধিদপ্তর নির্ধারিত ২৯ পণ্যের যৌক্তিক মূল্য’, ‘সবজির দাম কমলেও মাছ-মাংসের দাম ১০-২৫ শতাংশ বাড়তি’। সবাই স্বীকার করবেন সরকারের নানা সংস্থা দ্রব্যমূল্য নিয়ন্ত্রণে আনার নানা ধরনের চেষ্টা অব্যাহত রেখেছে। কিন্তু মাঝে মাঝে ভাবি, তারা সব সময় কি ঠিক কাজটি করতে পারছে? জানি না কী কারণে সব সহলের মানুষের গণমাধ্যমের প্রতি আগ্রহ বেড়েছে। খুব কি প্রয়োজন বাজার মনিটর করতে গিয়ে আগেভাগে টেলিভিশনের ক্যামেরাগুলোকে খবর দিয়ে দেওয়া। আমার তো মনে হয়, যারাই বাজার তদারকি করতে যাবেন তাদের মতো করে যাবেন। কোথায় কোথায় সমস্যা হচ্ছে তা পর্যবেক্ষণ করবেন, যথাযথ ব্যবস্থা গ্রহণ করবেন এবং পরে সংস্থার অফিসে এসে সাংবাদিকদের অবহিত করবেন। আবার কেউ কেউ বলেন, সাংবাদিক ও ক্যামেরা না থাকলে ম্যাজিস্ট্রেটদের বিরুদ্ধে সত্য-মিথ্যার মিশেলে সংবাদ তৈরি হয়ে যাবে। তখন ম্যাজিস্ট্রেটরা বিপদে পড়বেন। গত কয়েকদিনে আমি কয়েকটি জেলা শহরে গিয়েছি। কাঁচাবাজারে গিয়েছি, চালের বাজারে গিয়েছি, নিজের চোখে দেখেছি কীভাবে নানা ধরনের সিন্ডিকেট কাজ করে। গত শুক্রবার সকালবেলা ঢাকা বিশ্ববিদ্যালয়ের আবাসিক এলাকায় সবজি বিক্রেতার কাছে জানলাম, তখনো বেগুনের দাম ৬০ টাকা। অথচ তার এক দিন আগে কুমিল্লার রাস্তার পাশে সবজি বিক্রেতা বলেন, বেগুনের দাম ৩০ টাকা। তাহলে এখানে বড় ধরনের গলদ আছে। আমি কয়েকদিনে বুঝতে পেরেছি, আর সরকারি কর্মকর্তারা এগুলো বুঝতে পারছেন না? অবশ্যই বোঝেন। বাজারে গিয়ে ব্যবসায়ীদের জরিমানা করলে মূল্যবৃদ্ধি নিয়ন্ত্রণ করা যাবে না। জরিমানা করাটাও জরুরি; কিন্তু কোন ব্যবসায়ীদের জরিমানা করবেন, তা ভেবেচিন্তে করতে হবে। খুচরা বাজারে অভিযান চালানো, জেল-জরিমানা করার মধ্য দিয়ে বাজার স্থিতিশীল করা সম্ভব নয়। বাজার স্থিতিশীল করতে স্মার্ট বাজার ব্যবস্থাপনার কোনো বিকল্প নেই। অল্প পুঁজির ব্যবসায়ীরাও লোভে পড়ে অতি মুনাফার দিকে ঝুঁকে যান; কিন্তু বড় ব্যবসায়ীরা যারা ওই নির্দিষ্ট বাজারে প্রভাব বিস্তার করেন, তাদের বিরুদ্ধে ব্যবস্থা নিতে হবে। কোনো কোনো সময় দেখা যায়, বড় বড় ব্যবসায়ী ধরাছোঁয়ার বাইরে থেকে যান। মুক্তবাজার অর্থনীতিতে বাজার অস্থির করে বাজার নিয়ন্ত্রণে আনা যাবে না। গোয়েন্দা নজরদারিতে চিহ্নিত করে ফেলতে হবে কোন কোন ব্যবসায়ী অধিক মুনাফা চক্র তৈরি করেছেন এবং তাদের ব্যাকগ্রাউন্ড কী? গরুর মাংস এখন পলিটিক্যাল প্রোডাক্ট হয়ে গেছে। ব্যবসায়ীদের ভয় দেখিয়ে কাজ করানো যাবে না। এক বেসরকারি টেলিভিশনের সংবাদে দেখলাম, কাতারে রমজান উপলক্ষে নিত্যপ্রয়োজনীয় ৯০০টি পণ্যের মূল্য অর্ধেক করা হয়েছে। সরকার নির্ধারিত মূল্যের বেশি কেউ বিক্রি করতে পারবে না। কাতার বিশ্বের ধনী দেশগুলোর মধ্যে শীর্ষে রয়েছে। দেশটি বিশ্বের অসহায় মুসলমানদের সাহায্য করে সব সময়। প্রতি বছরের মতো এবারও পবিত্র রমজান মাসের আগে কয়েকশ পণ্যের দাম কমাল কাতার সরকার। ২০২১ সালে দেশটি প্রায় ৬৫০টি পণ্যের দাম কমিয়েছিল। ২০২২ সালে সেই সংখ্যা বেড়ে দাঁড়ায় ৮০০-তে, ২০২৩ সালে সেটি আরও বাড়িয়ে ৯০০-র বেশি পণ্যের দাম কমায় মধ্যপ্রাচ্যের এ দেশটি। এ বছরও প্রায় একই সংখ্যক পণ্যের দাম কমিয়েছে কাতার।

কাতারের বাণিজ্য ও শিল্প মন্ত্রণালয় জানিয়েছে, দেশটিতে ৯ শতাধিক পণ্যে বিশেষ মূল্যছাড় দেওয়া হচ্ছে। গত ৪ মার্চ থেকে কার্যকর হয়েছে নতুন মূল্যতালিকা, চলবে রমজান মাসের শেষদিন পর্যন্ত। দেশটির বড় বড় খুচরা বিক্রয় প্রতিষ্ঠানের সঙ্গে সমন্বয়ের মাধ্যমে এ উদ্যোগ বাস্তবায়িত হচ্ছে বলে জানিয়েছে কাতার সরকার। কাতারে রমজান মাস উপলক্ষে মূল্যছাড় দেওয়া পণ্যগুলোর মধ্যে রয়েছে দুধ, দই এবং দুগ্ধজাত পণ্য, টিস্যু পেপার, পরিচ্ছন্নতা উপকরণ, রান্নার তেল ও ঘি, পনির, হিমায়িত সবজি, বাদাম, বোতলজাত পানি, জুস, মধু, মুরগি, রুটি, টিনজাত খাবার, পাস্তা, ভার্মিসেলি, গোলাপজলসহ আরও অনেক কিছু। কাতার বাণিজ্য মন্ত্রণালয় এক বিবৃতিতে বলেছে, খাদ্য ও ভোগ্যপণ্যের দাম বেড়ে যাওয়ায় পবিত্র রমজান মাসে সেগুলো কম দামে জনগণের কাছে পৌঁছে দেওয়ার জন্য এ উদ্যোগ নেওয়া হয়েছে। গত ১১ মার্চ আওয়ামী লীগ সরকারের টানা চতুর্থ মেয়াদের দুই মাস পূর্ণ হয়েছে। ২০২৪ সালের ৭ জানুয়ারি দ্বাদশ সংসদ নির্বাচনে জয়ী হয়ে ১১ জানুয়ারি সন্ধ্যায় প্রধানমন্ত্রী হিসেবে শপথ নেন। বিজয়ী সংখ্যাগরিষ্ঠ দল আওয়ামী লীগ সভাপতি শেখ হাসিনার নতুন মন্ত্রিসভার জন্য দুই মাস যথেষ্ট সময় না হলেও, গত দুই মাসে সরকারের পক্ষ থেকে নেওয়া কয়েকটি গুরুত্বপূর্ণ সিদ্ধান্ত সাধারণ মানুষের কল্যাণে আসবে বলে মনে করেন অনেকে। সরকারের সামনে ছিল মূল্যস্ফীতি নিয়ন্ত্রণের চ্যালেঞ্জ। সরকারের প্রথম ক্যাবিনেট বৈঠকে চাল, ভোজ্যতেল, চিনি ও খেজুরের ওপর শুল্ক কমানোর নির্দেশ দেন প্রধানমন্ত্রী শেখ হাসিনা। প্রধানমন্ত্রীর নির্দেশের পর এই চার পণ্যের শুল্ক কমানোর সিদ্ধান্ত নেয় এনবিআর। এনবিআর সিদ্ধ ও আতপ চাল আমদানির ক্ষেত্রে আমদানি শুল্ক পুরোপুরি প্রত্যাহার করে নেয়। একই সঙ্গে সিদ্ধ ও আতপ চাল আমদানিতে নিয়ন্ত্রণমূলক শুল্ক বা রেগুলেটরি ডিউটি ২৫ থেকে কমিয়ে ৫ শতাংশ নির্ধারণ করে। অপরিশোধিত চিনি আমদানিতে প্রতি মেট্রিক টনে আমদানি শুল্ক কমিয়ে ১ হাজার টাকা করা হয়েছে। আগে যা ছিল দেড় হাজার টাকা। আর পরিশোধিত চিনি আমদানিতে টনপ্রতি শুল্ক কমিয়ে করা হয়েছে ২ হাজার টাকা, আগে যা ছিল ৩ হাজার টাকা। পরিশোধিত ও অপরিশোধিত সয়াবিন তেল এবং পাম অয়েল আমদানির ক্ষেত্রে আমদানি পর্যায়ে ১৫ শতাংশ ভ্যাট কমিয়ে ১০ শতাংশ করা হয়েছে। আর খেজুর আমদানির ক্ষেত্রে আমদানি শুল্ক ২৫ থেকে ১০ শতাংশ কমিয়ে ১৫ শতাংশ করা হয়েছে।

দুই. একটা আশাবাদী হওয়ার মতো সংবাদ আছে; নিত্যপণ্যের বাজারে মধ্যস্বত্বভোগী থাকবে না। নিত্যপণ্যের বাজারে মধ্যস্বত্বভোগীর দৌরাত্ম্য বিলীন করার সিদ্ধান্ত নিয়েছে সরকার। এবার অনলাইনে অ্যাপের মাধ্যমে নির্দিষ্ট করা হবে নিত্যপণ্যের উৎপাদক, আমদানিকারক ও পাইকারি ব্যবসায়ীদের তালিকা। অ্যাপের মাধ্যমে সহজে জানা যাবে কোন আমদানিকারক কোন পণ্য কত পরিমাণ আমদানি করেছেন, কত পরিমাণ বাজারজাত করেছেন, কত পরিমাণ পণ্য তার কাছে মজুত আছে। একইভাবে অ্যাপের মাধ্যমে জানা যাবে তালিকায় থাকা কোন পাইকারি ব্যবসায়ীর কাছে কত পরিমাণ পণ্য মজুত আছে বা বাজারজাত করেছেন। সরকার মনে করছে, এর মধ্য দিয়ে বাজারে সব ধরনের নিত্যপণ্যের সরবরাহ পরিস্থিতি সুনিশ্চিত করা যাবে, কেউ অধিক মুনাফার আশায় মজুত করতে পারবে না এবং এ ব্যবস্থায় থাকবে না কোনো মধ্যস্বত্বভোগী।

বাণিজ্য মন্ত্রণালয় সূত্র জানিয়েছে, সরকার স্মার্ট বাজার ব্যবস্থাপনা গড়ে তোলার লক্ষ্যে কাজ করছে। একই সঙ্গে নিত্যপণ্যের বাজারে মধ্যস্বত্বভোগীর অস্তিত্ব বিলীন করারও উদ্যোগ নিয়েছে। কারণ, বাজার অস্থির করার পেছনে বড় ভূমিকা পালন করে মধ্যস্বত্বভোগীরা। তাদের দৌরাত্ম্যে জিনিসপত্রের দাম বাড়ে। অনৈতিক মুনাফার আশায় সরবরাহে বাধা সৃষ্টি করে বাজারে পণ্যের সংকট তৈরি করে এরা। এতে কষ্ট বাড়ে ভোক্তার, বিব্রত হয় সরকার। এমন পরিস্থিতি থেকে রেহাই পেতে নিত্যপণ্যের বাজার ব্যবস্থাপনায় অনলাইন পদ্ধতি চালুর কথা ভাবছে সরকার। এ কাজের জন্য নতুন অ্যাপ চালুর সিদ্ধান্ত নিয়েছে বাণিজ্য মন্ত্রণালয়। প্রক্রিয়ার অংশ হিসেবে খুচরা ব্যবসায়ীদের পণ্য কেনার ক্ষেত্রে ভাউচার সংগ্রহের ওপর গুরুত্ব দেওয়া হচ্ছে। অ্যাপের মাধ্যমে বাজার ব্যবস্থাপনায় জেলা প্রশাসনের কাছ থেকে লাইসেন্স নিতে হবে। সেই লাইসেন্সই নির্দিষ্ট করবে কে পাইকারি ব্যবসায়ী, কে খুচরা ব্যবসায়ী আর কে আমদানিকারক। সরকার উৎপাদক থেকে শুরু করে খুচরা পর্যায় পর্যন্ত অ্যাপের মাধ্যমে পরিচয় নিশ্চিত করবে। এতে পাইকারি ও খুচরা বিক্রেতার পরিচয় পরিষ্কার থাকবে। এই লাইসেন্সের মাধ্যমে কে কোন পণ্যের হোলসেল করবেন, কত পণ্য এলো, কত পণ্য বিক্রি হলো, এগুলোর খোঁজ-খবর রাখবেন জেলা প্রশাসক।

সূত্র আরও জানায়, নিত্যপণ্যের দাম নিয়ন্ত্রণে বর্তমানে ভ্রাম্যমাণ আদালতের মাধ্যমে যে অভিযান চালাচ্ছে সরকার, তার মূল উদ্দেশ্য হচ্ছে বাজার স্থিতিশীল রাখা, কাউকে ভয় দেখানো নয়। বাণিজ্য মন্ত্রণালয়, খাদ্য মন্ত্রণালয়, স্বরাষ্ট্র মন্ত্রণালয়, ভোক্তা অধিকার সংরক্ষণ অধিদপ্তর, নিরাপদ খাদ্য অধিদপ্তর, ঢাকা উত্তর ও দক্ষিণ সিটি করপোরেশন নিয়মিত বাজারে অভিযান চালাচ্ছে বলে দাবি করছে সরকার। এসব অভিযানে অধিক মূল্য, সরবরাহে ত্রুটিসহ নানাবিধ ত্রুটির অভিযোগে মূলত খুচরা ব্যবসায়ীদের দায়ী করা হয়। ফলে জেল-জরিমানার মুখোমুখি হন খুচরা ব্যবসায়ীরা।

তিন. সরকার যখন ভারত থেকে বিশেষ ব্যবস্থাপনায় ১ লাখ টন চিনি ও ৫০ হাজার টন পেঁয়াজ আমদানির সিদ্ধান্ত নিয়েছে, তখন গত ২২ মার্চ বিএনপি ভারতের পণ্য বয়কটের ডাক দিয়েছে। বিএনপি নেতা রুহুল কবির রিজভী কয়েক বছর আগে ভারতীয় বাজার থেকে কেনা গায়ের শাল ছুড়ে ফেলে দিয়ে ভারতীয় পণ্য বর্জনের ডাক দিয়েছেন। অথচ ১৮ মার্চ বিএনপি নেতা মঈন খান বলেন, ‘আমরা বাংলাদেশে একটি গণতান্ত্রিক সরকার গঠনের জন্য বন্ধু রাষ্ট্রের সহায়তা চাই।’

সরকারের নানামুখী তৎপরতায় জিনিসপত্রের দাম কমতে শুরু করেছে। তিন সপ্তাহ আগের ১২৫ টাকা কেজি পেঁয়াজ এখন ৫০ টাকায় নেমেছে। বিএনপি যখন দেখছে সরকার দ্রব্যমূল্যের লাগাম টেনে ধরেছে এবং ভারত থেকে আমদানিকৃত চিনি ও পেঁয়াজের আমদানির সংবাদে কেজিপ্রতি ৭৫ টাকা কমেছে, তখনই ভারতীয় পণ্য বর্জনের ডাক দিয়েছে। কোথাও কোথাও প্রতি কেজি গরুর মাংস পাওয়া যাচ্ছে ৬০০ টাকার নিচে। শুধু তাই নয়, বেশিরভাগ সবজির দাম এখন নিম্নমুখী। এদিকে কেন্দ্রীয় ব্যাংকের একাধিক পদক্ষেপের কারণে বৈদেশিক মুদ্রাবাজারে ডলারের সরবরাহ কিছুটা বেড়েছে। কেন্দ্রীয় ব্যাংকের কর্মকর্তারা বলছেন, চলমান রমজান মাস ও আসন্ন পবিত্র ঈদুল ফিতরকে কেন্দ্র করে পরিবার-পরিজনের কাছে বৈদেশিক মুদ্রা পাঠাচ্ছেন প্রবাসীরা। তাতে বাজারে ডলারের সরবরাহ আরও বেড়ে যাবে। ফলে ঈদ ঘিরে বাংলাদেশ ব্যাংকের রিজার্ভে চাপ কিছুটা সহনীয় থাকবে বলে মনে করা হচ্ছে। রমজান মাসকে কেন্দ্র করে এরই মধ্যে বেশি রেমিট্যান্স পাঠাচ্ছেন প্রবাসীরা। চলতি মার্চ মাসের প্রথম ১৫ দিনে বৈধ বা ব্যাংকিং চ্যানেলে ১০২ কোটি মার্কিন ডলারের সমপরিমাণ অর্থ দেশে এসেছে। এতে সব পর্যায়ে ডলারের দাম কমতে শুরু করেছে। গত এক সপ্তাহের ব্যবধানে ব্যাংক ও খোলাবাজারে ডলারের অনানুষ্ঠানিক দাম প্রায় ৪ থেকে ৬ টাকা কমেছে। ঈদ সামনে রেখে ডলারের সরবরাহ আরও বাড়ার প্রত্যাশা করছে কেন্দ্রীয় ব্যাংক। ফলে আগামীতে ডলারের দাম আরও কমার আশা করা হচ্ছে। ডলারের সরবরাহ বাড়ায় ব্যাংকগুলোও এখন এলসি খুলতে আগ্রহ দেখাচ্ছে। এমনকি আমদানি হচ্ছে আগের তুলনায় বেশি। কেন্দ্রীয় ব্যাংকের তথ্য বলছে, গত ফেব্রুয়ারি মাসে আগের বছরের একই সময়ের তুলনায় আমদানি বেড়েছে ১ দশমিক ৫২ শতাংশ। এর ফলে আমদানি করা পণ্যের দামও ধীরে ধীরে নিয়ন্ত্রণে আসতে শুরু করেছে। ব্যাংক কর্মকর্তারা বলছেন, ঘরে রাখা ডলার ব্যাংকে ফিরতে শুরু করেছে, প্রবাসী আয়ে গতি এবং রপ্তানি আয়ের ইতিবাচক প্রবণতাকে এর মূল কারণ হিসেবে বিবেচনা করা হচ্ছে।

লেখক: রাজনৈতিক বিশ্লেষক</description><guid isPermaLink="false">https://www.kalbela.com/ajkerpatrika/joto-mot-toto-path/75506</guid><pubDate>Sun, 24 Mar 2024 03:27:12 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/24/image-75506.jpg"/></item><item><title>শ্রমবাজারে নজর দিন</title><link>https://www.kalbela.com/ajkerpatrika/joto-mot-toto-path/75503</link><description>বাংলাদেশের অর্থনৈতিক গতিশীলতার প্রধান চালিকাশক্তির একটি প্রবাসীদের পাঠানো রেমিট্যান্স, যার প্রায় সবটুকুই আসে পৃথিবীর বিভিন্ন দেশে কর্মরত শ্রমিকদের কাছ থেকে। মহাগুরুত্বপূর্ণ এই শ্রমবাজারে নতুন নতুন নাম সংযোজন যেখানে অতি আবশ্যক, সেখানে কোনো দেশের বাজার হারানো নিঃসন্দেহে বড় রকমের দুঃসংবাদ। স্বভাবতই রোমানিয়ার শ্রমবাজার হাতছাড়ার খবর আমাদের সার্বিক অর্থনীতির জন্য কোনোভাবেই সুখকর নয়।

শনিবার দৈনিক কালবেলায় প্রকাশিত ‘খামখেয়ালিতে হাতছাড়া রোমানিয়ার শ্রমবাজার’ শীর্ষক প্রধান প্রতিবেদনে বিস্তারিত তুলে ধরা হয়েছে। প্রতিবেদন অনুসারে, দেশের জনশক্তি কর্মসংস্থান ও প্রশিক্ষণ ব্যুরোর (বিএমইটি) দুর্নীতিপরায়ণ কর্মকর্তা-কর্মচারীদের হঠকারী আচরণ, বিভিন্ন রিক্রুটিং এজেন্সির খামখেয়ালি এবং রোমানিয়া থেকে অবৈধ বাংলাদেশি শ্রমিকদের মধ্যেও পশ্চিম ইউরোপে পাড়ি জমানোর প্রবণতার কারণেই হাতছাড়া হচ্ছে দেশটির শ্রমবাজার। অথচ মাত্র সাড়ে তিন বছরে ৩৫ হাজারের বেশি শ্রমিক পাড়ি জমিয়েছিলেন পূর্ব ইউরোপের এই দেশটিতে। সম্প্রতি সহজে ভিসা প্রাপ্তি এবং কাজের সুযোগ থাকায় বাংলাদেশি শ্রমিকদের পছন্দের গন্তব্য হয়ে উঠেছিল দেশটি। স্থাপিত হয় রোমানিয়ার অস্থায়ী ভিসা সেন্টারও। তবে কিছুদিনের মধ্যেই হোঁচট খায় সেই উদ্যোগ। বন্ধ হয়ে যায় ভিসা সেন্টার। সর্বশেষ গত ছয় মাসে বেশ কিছু শ্রমিক ভিসা পেলেও বিএমইটির কিছু কর্মকর্তার খামখেয়ালিপনার কারণে যথাসময়ে পাড়ি জমাতে পারছেন না তারা। গত বছরের ফেব্রুয়ারিতে ঢাকায় আসে রোমানিয়ার ছয় সদস্যের প্রতিনিধিদল। তখন বলা হয়, দেশে অস্থায়ী ভিসা কনস্যুলেট অফিস স্থাপন করা হবে। প্রাথমিক অবস্থায় কাকরাইলের বিএমইটি কার্যালয়ের ৬ তলায় অস্থায়ী অফিস থেকে কর্মীদের সরাসরি সাক্ষাৎকার নেওয়া শুরু হয়। ৬ মাসে ১৫ হাজার কর্মীর নামে ভিসা দেওয়ার ঘোষণাও হয়। তবে কিছু দিন যেতে না যেতেই সেই অফিস গুটিয়ে দিল্লির রোমানিয়ান অফিসে ফিরে যান কর্মকর্তারা। অভিযোগ ওঠে, বিএমইটির কয়েকজন কর্মকর্তা এবং দুটি রিক্রুটিং এজেন্সির মালিক অনৈতিক সুবিধা চান। এরপর পেরিয়ে গেছে বছরেরও বেশি সময়। বিএমইটি কিংবা প্রবাসী কল্যাণ মন্ত্রণালয় থেকে সেই বিষয়ে কোনো পদক্ষেপ নেওয়া হয়নি। শ্রমিক রপ্তানির এমন সুযোগ হাতছাড়া হওয়ার পরও দায়ীদের বিরুদ্ধে কোনো রকমের ব্যবস্থা না নেওয়া অত্যন্ত দুঃখজনক। গত কয়েক মাসে ছয় শতাধিক শ্রমিককে রোমানিয়া থেকে ভিসা দেওয়া হয়। তাদের মধ্য থেকে সেখানে যেতে পারছেন অল্প কয়েকজন। বাকিরা বিএমইটির নানা শর্তের বেড়াজালে আটকে আছেন। যদিও একই প্রক্রিয়ায় ভারত এবং নেপালের শ্রমিকরা ইতোমধ্যে পাড়ি জমিয়েছেন দেশটিতে। বিএমইটি কেন এসব শ্রমিককে দেশটিতে যেতে সহযোগিতা না করে নানা শর্তের বেড়াজালে আবদ্ধ করছে বা এক অর্থে প্রতিবন্ধকতা তৈরি করছে, এটা একটি প্রশ্ন?

আমরা মনে করি, সাম্প্রতিক বছরগুলোতে বিভিন্ন কারণে ক্ষয়িষ্ণু বাংলাদেশের বিদেশি শ্রমবাজার। হাতেগোনা কয়েকটি দেশের মধ্যে সীমিত হয়ে পড়েছে এটি। গত পাঁচ বছরে বিদেশে পাঠানো মোট কর্মীর ৯৭ শতাংশই গেছেন মাত্র ১০টি দেশে। দেশের বিদ্যমান অর্থনৈতিক পরিস্থিতিতে শ্রমবাজারের প্রসারই যেখানে সবচেয়ে বেশি প্রাধান্য পাওয়ার কথা এবং সংশ্লিষ্টদের এ বিষয়ক তৎপরতারও দেখা যায় হরহামেশা, সেখানে এই উল্টো চিত্র; অর্থাৎ হাতেরটাই হাতছাড়া! তাহলে শ্রমবাজার তৈরিতে নানা উদ্যোগ ও তৎপরতার যেসব কথা শোনা যায়, তা কি শুধু মুখের বুলিমাত্র! তা না হলে এমন চিত্র কেন? আমাদের প্রত্যাশা, নতুন শ্রমবাজার তৈরিতে সরকার ও সংশ্লিষ্টরা তৎপর হবেন। পাশাপাশি রোমানিয়ার শ্রমবাজার হাতছাড়া হওয়ার পেছনে দায়ীদের বিরুদ্ধে কঠোর ব্যবস্থা গ্রহণ করা হবে—এটাই আমাদের প্রত্যাশা।</description><guid isPermaLink="false">https://www.kalbela.com/ajkerpatrika/joto-mot-toto-path/75503</guid><pubDate>Sun, 24 Mar 2024 03:27:38 +0600</pubDate><media:content medium="image" width="1280" height="720" url="https://www.kalbela.com/assets/news_photos/2024/03/24/image-75503.webp"/></item></channel></rss>